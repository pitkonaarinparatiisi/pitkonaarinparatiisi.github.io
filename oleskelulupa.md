# Suomen yleisestä verovelvollisuudesta vapautuminen, pysyvä oleskelulupa ja Panaman kansalaisuus

Tässä artikkelissa kerrotaan minkälaisia asioita täytyy huomioida, jos tahdot vapautua Suomen yleisestä verovelvollisuudesta, sekä mitä tarvitaan Panamassa asumiseen, pysyvään oleskelulupaan (jos päätät sellaista hakea) sekä lopulta kaksoiskansalaisuuden saamiseen.

Artikkelin pituus voi tuntua ahdistavalta, mutta ei tämä niin monimutkaista ole. Pähkinänkuoressa hieman yksinkertaistaen:

* Yleinen verovelvollisuutesi Suomeen lakkaa kun muutat pois Suomesta
* Voit hakea pysyvää oleskelulupaa Panamaan jos haluat, vaikka voit hyvin asua täällä myös turistiviisumilla
* Paperiasiat kannattaa hoitaa oman etusi takia kuntoon, stressiä asiasta ei tarvitse kuitenkaan ottaa
 

## Panamassa asumisen veroedut

Panama ei verota ulkomailta ansaittuja ansio- eikä pääomatuloja. Kryptovaluuttojen myynnistä saamasi varat ovat siis verovapaita. Paikallinen ALV on 7%, eikä se koske ruokakaupasta ostettua ruokaa. Maksat siis veroja täällä vain käyttötavaroista. Käytännössä kokonaisveroasteesi jäänee muutaman prosentin luokkaan, riippuen kulutustottumuksistasi. Myös alle $120 000 hintaiset kiinteistöt on vapautettu kiinteistöverosta kokonaan, eli kohtuuhintaisen asunnon tai talon omistamisesta ei tarvitse maksaa veroa. Ja jos vuokraat asunnon/talon (niinkuin ensikertalaisen kannattaa), niin verotus ei vaikuta vuokriin korottavasti.

### Yleisen verovelvollisuuden päättyminen Suomeen

Vapautuminen Suomen yleisestä verovelvollisuudesta toteutuu käytännössä silloin, kun muutat pysyvästi ulkomaille ja katkaiset ns. "tosiasialliset siteet" Suomeen. Verottaja tulkitsee aina viime kädessä ovatko kyseiset siteet katkenneet, mutta käytännössä asia on selvä jos luovut merkittävistä omistuksista Suomessa ja otat mahdollisen puolisosi ja lapset mukaan ulkomaille. Useimmissa tapauksissa siis riittää kun myyt asunnon, auton ja ylipäätään viranomaisten rekistereissä olevat omistukset. Jos sinulle jää irtainta omaisuutta jota et saa myytyä tai otettua mukaan, niin ne voit tietysti jättää johonkin varastoon.

Yrityksen omistaminen Suomessa voi aiheuttaa tulkintatilanteita, ja verottaja voi helposti tulkita sinun tosiasiallisesti työskentelevän edelleen Suomessa -> verovelvollisuus helposti säilyy. Jos et voi myydä yritystäsi, niin palkkaa veroasiantuntija ja selvitä mitkä mahdollisuutesi ovat. Samoin potentiaalisia tulkintakysymyksiä voi syntyä, jos teet töitä suomalaisen työnantajan laskuun työntekijänä (eli et alihankkijana). Käytännössä voisi olettaa että jos asut pysyvästi ulkomailla, niin verottajan ei _pitäisi_ tulkita sinua verovelvolliseksi Suomeen, mutta tämä kannattaa ehdottomasti varmistaa erikseen.

Huomioi, että verottajaa kiinnostaa aina **asioiden tosiasiallinen laita, ei pelkästään se mitä paperilla ilmoitat.** Jos verovelvollisuudesta vapautuminen onnistuisi vain tekemällä netissä muuttoilmoituksen Viroon, niin puoli Suomea asuisi virallisesti siellä. Verottajalla on kyllä monenlaisia keinoja käräyttää Suomessa asuvat veronkiertäjät, joten pidä huoli siitä että jos päätät lähteä, niin lähdet oikeasti. Jos käyt Panamassa kuukauden lomalla ja ilmoitat väestöjärjestelmässä osoitteeksesi paikallisen hostellin, ja samaan aikaan sinulla on Suomessa auto, asunto ja perhe, niin verottaja tuskin suhtautuu suopeasti anomuksiisi. Toisaalta, kun hoidat asiasi kunnolla, niin verovelvollisuudesta vapautuminen on läpihuutojuttu. Suomessa ei (vielä) ole ns. poistumisveroa eli exit taxia, vaikka vasemmisto ja verottaja sillä aika ajoin uhkailevatkin. Ulkomaille muuttaminen on laillista :)

### Päätöksen saaminen verottajalta

Tästä on vähän ristiriitaista tietoa, koska näitä papereita ei käytännössä ole tarvinnut, jos muuttaa "yksiselitteisesti" ulkomaille ja asia näkyy verottajalle virallisista rekistereistä (kuten asunnon ja auton myynti). Lakitekstissä kuitenkin lukee että verottajan on **erillisellä päätöksellä** vahvistettava verovelvollisuuden päättyminen, joten emme suosittele pelkästään verottajan hyväntahtoisiin tulkintoihin luottamista. Ne voivat muuttua verottajan yksipuolisella päätöksellä, joten kannattaa hoitaa paperiasiat selkeästi kuntoon.

Kunhan olet saanut itsesi selkeästi ulos Suomesta ja perusasiat kuntoon uudessa kotimaassa, lähetä verohallinnolle seuraavat paperit (tässä on ehkä yksi potentiaalinen muuttuja, siitä lisää myöhemmin... dokumenttilista on kuitenkin verottajalta vahvistettu):

* Asuinpaikkatodistus: tämä hoituu parhaiten jos olet jo saanut pysyvän oleskeluluvan Panamaan. Jos et, niin vaihtoehtoisesti:<br>
[Certificate of residence and tax liability for the use of Finnish tax authorities (6132f)](https://www.vero.fi/en/About-us/contact-us/forms/descriptions/certificate_of_residence_and_tax_liabil/) - Panaman viranomainen täyttää (hanki paikallinen avustaja).

* Todistus sairausvakuutuskortin luovuttamisesta / Kelan todistus

* Vuokrasopimuksen kopio

* [Lähdeverokortti tai verokortti – ulkomaille muuttava tai siellä asuva henkilö (6207a)](https://www.vero.fi/tietoa-verohallinnosta/yhteystiedot-ja-asiointi/lomakkeet/kuvaus/lahdeverokortti_tai_verokortti__ulkomai/)

## Pysyvän oleskeluluvan sekä kaksoiskansalaisuuden edut

 **Huomioithan tätä lukiessasi, että pysyvä oleskelulupa ei ole edellytys tänne muuttamiselle**. Monet ovat asuneet täällä vuosien ajan ilman pysyvää oleskelulupaa, väliaikainen "oleskelulupa" eli turistiviisumi 6kk kerrallaan kelpaa Panaman valtiolle ihan yhtä hyvin. Kyseistä viisumia ei tarvitse edes etukäteen anoa, eli riittää kun tulet rajalle Suomen passi kourassa, ja saat luvan olla täällä puoli vuotta kerrallaan (ei ylärajaa uusimiselle).

Maahan saapumisen jälkeen voit kuitenkin saavuttaa huomattavia etuja anomalla pysyvää oleskelulupaa. Oleskelulupa on Suomen kansalaisille heti pysyvä (kunhan et syyllisty Panamassa rikoksiin), ja hakuprosessin kustannukset ovat pienet suhteessa moniin muihin matalan veroasteen maihin. Hakuprosessi on suhteellisen nopea sekä suoraviivainen. Siitä aiheutuu jonkin verran kustannuksia (katso luvut alempaa). Hyödyt ovat kuitenkin merkittäviä, joten suosittelemme hakuprosessin aloittamista heti kun olet tehnyt päätöksen että aiot olla täällä pitempään.

### Henkilökortti

Pysyvän oleskeluluvan saatuasi saat paikallisen henkilökortin joka oikeuttaa maassaoloon ilman passia, eli saat asua täällä vaikka passisi jostain syystä evättäisiin. Kortilla pääsee matkustamaan myös Costa Ricaan.

### Kansalaisuus viiden vuoden kuluttua

Viiden vuoden jälkeen pysyvän oleskeluluvan saamisesta voit hakea Panaman kansalaisuutta ja saada passin. Panama ei pakota sinua luopumaan Suomen kansalaisuudesta, eli saat kaksoiskansalaisuuden. Kummatkin passit kannattaa säilyttää voimassa, koska se tekee maailmalla matkustelusta helpompaa. Voit sitten aina rajoja ylittäessäsi tilanteen mukaan valita, kumman maan kansalaisuutta käytät. 

### Lainat pankista

Pankit vaativat pysyvän oleskeluluvan jos haet täältä esimerkiksi asuntolainaa.

## Kaksoiskansalaisuuden edut

### Aina passi ja paikka mihin mennä, kävi maailmassa miten tahansa

Suomi on ollut mukana useissa sodissa ja on täysin mahdollista, että joutuu vielä uusiin kansainvälisiin konflikteihin mukaan.

Mahdollinen ylivelkaantumisesta johtuva kansainvälinen talouskriisi heikentäisi Suomessa oloja merkittävästi. Ruoantuotannon omavaraisuudesta on luovuttu ja kun omaa valuuttaa ei ole, niin kansainvälisestä kaupankäynnistä voi tulla haastavaa.

Viimeisin esimerkki mitä talouskriisi voi maalle aiheuttaa on Venezuela. Vaikka riskit Suomen kohdalla olisivat hyvin pienet, niin ei ole mahdotonta etteivätkö olot Suomessa voisi vielä joskus huonontua.

### Vakuutus väestönhallinnan varalta

Mikäli Suomen valtio jostain syystä eväisi passisi, olisi sinulla kuitenkin aina toinen matkustusasiakirja jolla voit liikkua vapaasti. Syitä passin eväämiseen voi olla esim. valtiota kohtaava kriisi (sotilaallinen, taloudellinen, kulkutaudit) tai henkilökohtainen kuten Edward Snowdenilla tai Julian Assangella.

### Poliittinen riippumattomuus

Kaksoiskansalaisena et ole yhden maan poliitikkojen päätösten ja korruption alaisena. Yhden maan kansalaisena lyöt vetoa ja otat suuren riskin maasi poliitikkojen järkevyydestä ja korruptoimattomuudesta.

### Pääset Venäjälle ilman viisumia

Vaikka Panaman passilla ei Suomen passiin verrattuna pääse maailmalla kovin vapaasti matkustamaan, niin yksi mielenkiintoinen yksityiskohta Panaman passiin kuitenkin liittyy: pääset sillä Venäjälle ilman viisumia 90 päiväksi.


## Oleskeluluvan hakuprosessi

### Kuinka paljon oleskeluluvan hakeminen maksaa?

* Dokumentit Suomesta: 35€
* Yrityksen perustaminen Panamaan: n. $1200
* Pankkitilin avaaminen: tarvitset _väliaikaisesti_ 5000 dollaria, sitä lukuunottamatta ilmainen
* Terveystodistus: $25

Jos haluat hoitaa lupaprosessin avustajan kautta (ei välttämätöntä) niin lisää kustannuksiin avustajan palkkio. Hinnat vaihtelevat, yritämme saada jotain arvioita myöhemmin.

### Suomesta tarvittavat dokumentit

Sinun tarvitsee hankkia muutama dokumentti Suomesta oleskeluluvan hakemista varten. Ne on kätevintä hankkia ennen lähtöä.

* Passi, jossa pitää olla vuosi voimassaoloa jäljellä
* Toinen henkilötodistus kuten ajokortti tai EU-kansalaisen henkilökortti
* Väestörekisteriote Maistraatista, joka toimii syntymätodistuksena ja asuinpaikkatodistuksena
* Pankkisuosituskirje pankistasi, jota tarvitaan pankkitilin avaamiseen ja mahdollisesti asunnon vuokraamiseen.
* Rikosrekisteriote, jonka voit hakea osoitteesta <http://www.oikeusrekisterikeskus.fi/fi/index/asiakaspalvelu/rekisteritotteetjatodistukset/rikosrekisteri/yksityisenhenkilontiedonsaantioikeus.html>

Väestörekisteriotteessa ja rikosrekisteriotteessa pitää olla [Apostille-todistus](https://www.maistraatti.fi/fi/Palvelut/julkinen_notaari/Apostille-todistus/). Saat nämä kätevästi Maistraatista samalla kun haet väestörekisteriotteen, joten kannattaa ensimmäisenä tilata rikosrekisteriote joka tulee kotiin postilla noin viikossa ja maksaa 12€.

Väestörekisteriote ja Apostille-todistukset maksavat yhteensä 35€.

### Ennen hakemista

#### Todistus osoitteesta
Ennen kuin voit hakea oleskelupaa sinulla täytyy olla todiste osoitteesta täällä. Käytännössä se tarkoittaa joko laskua Internet-yhteydestä tai sähkölaskua. Saat ne vuokraamalla asunnon ja tilaamalla palvelut itsellesi.

#### Pankkitili
Tarvitset myös todistuksen paikallisesta pankista, että olet taloudellisesti kykeneväinen elämään täällä. Tilin avaus kestää n. 2 viikkoa jonka jälkeen talletat vähintään 5 000 dollaria tilille ja pyydät tiliotteen. Rahoja ei tarvitse jättää tilille makaamaan, eli voit uudelleensijoittaa ne oleskeluluvan saatuasi.

#### Taloudellinen side
Perustat paikallisen yrityksen, joka toimii todistuksena, että sinulla on taloudelliset siteet maahan. Perustaminen maksaa n. 1 200 dollaria ja kestää muutaman viikon. Varsinaista liiketoimintaa yrityksellä ei tarvitse harjoittaa.

#### Terveystodistus

Tarvitset terveystodistuksen, joka maksaa 25 dollaria ja sen voi hakea paikallisesta laboratoriosta.

### Hakeminen

Oleskelupa haetaan oleskelulupahakemuksella, johon laitetaan liitteeksi hankitut dokumentit. Kuukauden päästä saat väliaikaisen henkilökortin, joka oikeuttaa maassaoloon ja 3-4kk päästä saat pysyvän oleskeluluvan. Pysyvän oleskeluluvan säilymisen ehtona on vuosittainen käynti maassa.

Saatuasi oleskeluluvan olet laillisesti Suomen valtiosta vapaa itsenäinen yksilö joka päättää itse omista asioistaan.
