# Muuttamisen ja Boquetessa asumisen kustannukset

**Huom! Muuttamiseen vaadittavista paperitöistä, oleskeluluvasta ja Suomen verotuksesta vapautumisesta on [erillinen artikkeli](http://www.pitkonaarinparatiisi.info/oleskelulupa.html)**

Muuttokustannukset riippuvat monista eri tekijöistä, joten tämän artikkelin tarkoituksena on kuvata yksin muuttavan henkilön todennäköisiä kustannuksia. 

Oletuksena on, että muutat kalustettuun asuntoon lentokoneessa mukana kulkevilla tavaroilla. Jos haluat omat huonekalut mukaan, niin edullisin vaihtoehto on lähettää ne tänne laivakontilla.

Kannattaa kuitenkin lähteä liikkeelle mahdollisimman kevyesti ja tulla ensin katselemaan paikallista menoa muutamaksi kuukaudeksi pelkän matkalaukun kanssa.

Kunhan saat oleskeluluvan, niin voit tuoda laivakontillisen omia tavaroitasi Panamaan ilman tullimaksuja ja veroja. Panaman virallinen valuutta on Balboa, joka on sidottu 1:1-suhteella Yhdysvaltain dollariin.

Kaikki hinnat ovat dollareissa ja tätä artikkelia varten muunnettu euromääriksi (tosin nämä ovat arvioita, vaihteluväli voi olla -+20% tai enemmänkin).

## Kustannukset

### Yhteenveto
Kaiken yhteenlaskien peruselämä täällä onnistuu hyvin n. 1000€/kk (ei sisällä auton hankkimis/omistamiskustannuksia).

Tietenkin henkilökohtaiset mieltymykset ja elämäntyylit vaihtelevat, joten suhteuta tämä omaan tilanteeseesi. Supersniiduilijat pärjäävät varmasti 500€/kk, mutta emme suosittele sen ottamista tavoitteeksi.

Budjetoi riittävästi rahaa, niin saat itsellesi riittävän mukavan elintason eikä koti-ikävä ala vaivaamaan niin helposti.

Muuttoon kannattaa varata ylimääräistä 500-1000€ täällä tapahtuviin tavarahankintoihin ja muuhun muuttosäätöön, koska kalustetutkin kämpät vaativat käytännössä aina kaikenlaista pientä täydennystä.

### Lennot
Lennot yhteen suuntaan Helsingistä Panama Cityyn: n. 500€. Lentoja kannattaa etsiä Panama Cityssä sijaitsevalle Tocumenin lentokentälle lentokenttäkoodilla PTY. Panama Citystä pääsee tunnin lennolla (reilu 100€) Davidiin. Autokyydillä pääsee Davidiin halvemmalla, mutta matka vie kuutisen tuntia. Davidista on 50km automatka Boqueteen. Ota yhteyttä niin katsotaan saadaanko kyyti järjestymään. Vaikka ei onnistuisikaan, niin taksi maksaa 30-40€.

### Asunto
Kalustetun yksiön/kaksion kuukausivuokra: n. 400€, halvemmallakin voi asuntoja löytää, mutta kannattaa aloittaa asunnon etsiminen riittävällä budjetilla ja optimoida myöhemmin.

### Ruoka
Ruoan hinta ruokakaupassa samaa luokkaa kuin Suomessa. Budjetoi vähintään 200-300€/kk ja enemmän jos haluat syödä ulkona.

### Sähkö
Sähkö on vähän kalliimpaa kuin Suomessa, mutta koska täällä ei tarvitse ilmastointia eikä lämmitystä, niin sähkön kokonaiskulutus on pientä, mitä nyt kodinkoneet kuluttavat... n. 20€/kk.

### Vesi
Tiedot tulossa.

### Kaasu
Täällä on yleensä käytössä kaasuhellat, sekä käyttövesi lämpiää usein kaasulla. Kaasua kuluu yhdellä hengellä noin 1 säiliö kuussa, n. 5€.

### Kulkeminen
Taksimatka Boquetessa/lähialueilla 2-6€. Bussi lähimpään kaupunkiin Davidiin (50km) 1,5€. Auton hankkiminen on halvempaa kuin Suomessa, koska autoilun verotus on huomattavasti kevyempää.

### Bensan hinta
95E maksaa n. 0,65€/l.

### Alkoholi
Kalja maksaa kaupassa reilun 1€/litra (~50 dollarisenttiä/tölkki), tiukka viina (ihan juotavan makuinen paikallinen gin) vähän yli 5€/litra. Ravintolassa kalja 1.5€. Viinit ovat näihin verrattuna suhteessa kalliimpia, mutta kuitenkin halvempia kuin Suomessa.

### Terveysvakuutus
Todennäköisesti sisältyy matkavakuutukseesi. Huomioi kuitenkin että jos aiot "irtisanoa itsesi" pysyvästi Suomen verotuksen piiristä, niin silloin et ole myöskään suomalaisen terveydenhuollon piirissä. Asia hoituu yksityisellä terveysvakuutuksella, n. 100€/kk (perusterveellä nuorehkolla ihmisellä).

### Viisumi
Suomen passilla et tarvitse viisumia. Voit oleskella maassa 6kk ilman sen kummempia lupien anomisia. 6kk aikana/jälkeen voit joko hakea pysyvää oleskelulupaa, tai käydä pyörähtämässä visarunilla naapurimaassa ja tulla takaisin taas puoleksi vuodeksi. Toista niin monta kertaa kuin haluat, varsinaista ylärajaa ei ole. Pysyvä oleskelulupa on hyödyllinen, mutta ei pakollinen.
