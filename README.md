# Pitkonäärin Paratiisi

## Johdanto
### Keitä olette?

Olemme Suomesta lähteneitä Bitcoin-harrastajia, yrittäjiä ja pitkän linjan travellereita. Olemme kiertäneet maailmaa yhteensä yli 16 vuoden ajan, samalla pitäen silmät auki paikoille joissa voisi asua pidempäänkin. Boquete on listan selkeä ykkönen, selkeästi paras paikka maailmassa. Täällä on kesä 365 päivää vuodessa, verotus (erityisesti kryptovaluuttojen verotus) on erittäin edullinen, hyvät nettiyhteydet, edulliset palvelut ja yleensäkin kohtuullinen hintataso, erittäin helppo maahanmuuttobyrokratia, puhdas ympäristö ja ilma... emme vielä ole löytäneet samanlaista hyvien asioiden yhdistelmää mistään muualta maailmasta.

### Myyttekö jotain?

Emme myy mitään, jaamme vain tietoa ja ideoita. Olemme seuranneet suomalaisissa Bitcoin-piireissä käytävää maastamuuttokeskustelua, ja vaikka Boquete on mielestämme selkeästi paras muuttokohde, niin harva on harkinnut muuttavansa Panamaan, saati sitten kuullut Boquetesta. Tämä sivusto on tehty helpottamaan tiedon jakamista. Meillä on myös tavoitteena rakentaa tänne pikkuhiljaa suomalaista (erityisesti Bitcoin-harrastajista) koostuvaa yhteisöä. Muutkin kuin Bitcoin-harrastajat ovat tietysti tervetulleita, erityisesti paikkariippumattomille yrittäjille tämä on erittäin hyvä paikka. Jos meitä olisi täällä enemmän, niin voisimme jakaa monia kustannuksia, ja tehdä toistemme elämästä monin eri tavoin helpompaa ja laadukkaampaa. 

Voi myös käydä niin, että moni meistä saavuttaa elintason jossa lisärahan tekeminen ei enää ole mielekäs tavoite. Pelkkä palmun alla makailu käy kuitenkin tylsäksi parin kuukauden jälkeen, joten elämässä pitää olla jotakin työnkaltaista sisältöä. Täällä voisimme lyödä viisaat päät yhteen ja miettiä miten saada maailmasta parempi paikka kryptovaluuttojen, sijoittamisen ja yrittäjyyden kautta. Jos Suomesta peritty sosialistinen moraali kolkuttaa takaraivossa, ja luo huonoa omaatuntoa kun et maksa veroja Suomeen, niin kysy itseltäsi: voitko luoda maailmaan parhaiten arvoa elättämällä Suomen puolimiljoonaista virkamiesarmeijaa, vai sijoitatko saman rahan mieluummin sinne missä se auttaa oikeasti eniten tarvitsevia? Täällä voit säästää verorahat ensin tukemaan omaa hyvinvointiasi, ja kun riittävä taso on saavutettu, niin voit alkaa käyttämään resurssejasi muuten hyödyllisesti.

### Minkälaista tietoa täältä sitten löytää?

Yritämme kerätä tänne kaiken oleellisen tiedon Suomesta Boqueteen muuttamista miettiville. Artikkeleita tulee lisää. Jos haluat lisätietoa tai olet jo tosissasi suunnittelemassa muuttoa, laita sähköpostia pitkonaarinparatiisi@gmail.com niin autamme mielellämme!

## Boquete, Panama

Miksi pidämme Boquetea maailman parhaana paikkana? Syitä riittää. 

### Ilmasto
Yksi selkeä tekijä on ilmasto. Maailmassa riittää trooppisia paratiiseja, ja Boquete on yksi niistä. Toisin kuin muissa trooppisissa paratiiseissa, niin täällä ei kuitenkaan ole suomalaiselle liian kuuma. Panama on lähellä päiväntasaajaa, mikä tarkoittaa että lämpötilat ovat tasaisia ympäri vuoden, eikä talvi pääse vaivaamaan koskaan. Yleensä se tarkoittaa myös korkeita lämpötiloja, ja Boquetessa tämän asian ratkaisee korkeus: Boquete on kilometrin korkeudella merenpinnasta. Sen ansiosta päivälämpötilat ovat "normaalin" 30-40c sijaan lähempänä n. 25 celsiusta. Öisin on viileämpää, mutta ei kylmää. Sade- eli vihreällä kaudella sataa enemmän kuin kuivalla kaudella, mutta silloinkin lähinnä iltapäivisin muutaman tunnin pätkissä. Kuivallakin kaudella vettä tulee juuri sen verran, että ympäristö kestää vihreänä. 
Verotus: Lähellä nollaa. Erityisen huomionarvoista on se, ettei ulkomailta saatuja tuloja veroteta, olivat ne sitten pääomatuloja tai ansiotuloa, tai lähtöisin kryptovaluuttojen mainaamisesta, myymisestä tai treidaamisesta. Alv on 7% (eikä sitä peritä ruokakaupan ruoasta), eikä muita veroja juurikaan ole.

### Turvallisuus

#### Poliittinen vakaus
Panama on poliittisesti vakaa, eikä merkittäviä poliittisia mullistuksia ole odotettavissa. Joissakin paikoissa kuten Colonissa voi kuulemma välillä olla levottomuuksia, mutta niihin ei yleensä ulkomaalaisen ole tarvetta mennä. Boquetessa, Panama Cityssä ja useimmissa paikoissa yleensäkin on rauhallista. Rikollisuutta Boquetessa on hyvin vähän.

#### Luonto
Ei luonnonmullistuksia. Boquete on tulivuoren vieressä, mutta ei ole erityistä syytä odottaa sen häiritsevän elämää. Edellinen purkaus tapahtui n. 500 vuotta sitten. Hurrikaanit eivät eksy tähän osaan maailmaa, vaikka ne Karibialla muuten pyörivätkin.

Vähemmän myrkyllisiä eläimiä kuin muualla Panamassa: Panama on trooppisella vyöhykkeellä lähellä päiväntasaajaa, joten myrkyllisiä eläimiä on väkisinkin jonkin verran. Myrkkykäärmeille täällä vuorilla on kuitenkin hieman liian viileää, joten ne pysyvät yleensä alemmilla alueilla.

### Hintataso

Panama ei ole varsinainen halpamaa, siinä mielessä kuin esim. jotkin Kaakkois-Aasian maat ovat, mutta hintataso on silti hyvin kohtuullinen. Edullinen verotus ja työvoima saavat kuitenkin aikaan sen, että normaali elämä hoituu täällä useimmiten jonkin verran Suomen hintoja edullisemmin. Ainakaan täällä asuminen ei ole kalliimpaa kuin Suomessa asuminen.

#### Tavarat
Nettishoppailu on helppoa, koska täällä on paljon erilaisia palveluita (Mailboxes etc, Airbox Express, Miami Express) joiden avulla voit tilata nettikaupoista (kuten Amazonista) tavarat Miamiin, ja ne toimitetaan sitten tänne. Ulkomailta tilattavista tuotteista voi joutua maksamaan 5-15% tuontitullia, mutta USA:n päässä myyntiveroa ei tarvitse maksaa, joten hintataso ei ole kovin paljon kalliimpi kuin USA:ssa kotiin tilatessa. Alle $100 kokonaisarvon (sisältäen kuljetuskustannukset) tilauksista tulleja ei tarvitse maksaa. Paikallisiakin kauppoja on erityisesti Davidissa, ja tietysti sitten kauempana Panama Cityssä. Boquetesta saa kaikki tarpeelliset päivittäistavarat.

#### Palvelut
Hyvät ja halvat palvelut. Siivooja/kaupassakävijä/kokki maksaa n. 2-3€/tunti. Myös puutarhureita ja kaikenlaista muuta apua on saatavilla helposti ja edullisesti.

### Kulttuuri

#### Hyvä yhteisö
Boquetessa on paljon Yhdysvaltalaisia ja jonkun verran Eurooppalaisia pysyväis/osa-aikaisasukkaita, joten täällä on totuttu ulkomaalaisiin, ja länsimaisia palveluita on saatavilla melko hyvin. Paikalliset ovat mukavaa väkeä, vaikka harva puhuukin Englantia. Espanjaa kannattaa opetella jos tänne muuttaa pidemmäksi aikaa, mutta mitään kiirettä sen kanssa ei ole. Englannilla pärjää ihan riittävän hyvin.

#### Asuminen
Enimmäkseen omakotitaloja, kerrostaloja ei ole juuri lainkaan. Asuinalueen valitsemalla voit valita itsellesi mieluisen naapurien määrän ja läheisyyden. Mikään asuinalue ei ole mitenkään erityisen kallis.

#### Aikavyöhyke
Ei kesä/talviaikoja: Panaman aikavyöhyke on Eastern Standard Time (EST) vuoden ympäri (<https://www.timeanddate.com/time/zones/est>). Suomessa joudut sotkemaan sisäistä kelloasi kahdesti vuodessa, koska byrokraatit eivät saa aikaiseksi luopua kesäajasta (harva äänestäjä sitä oikeasti taitaa haluta). Täällä on yksi ja sama aika ympäri vuoden.

### Byrokratia

Helppo oleskelulupa: Sinun ei välttämättä tarvitse miettiä oleskelulupa-asioita ollenkaan. Täällä voi olla ja elää pelkällä Suomen passilla 6kk kerrallaan, ja senkin jälkeen riittää nopea pyörähdys naapurimaassa. Sen jälkeen voit tulla takaisin seuraavaksi puoleksi vuodeksi, ja toistaa samaa niin kauan kuin haluat. Pysyvästä oleskeluluvasta on muutamia hyötyjä, ehkä suurimpana se että pysyvän oleskeluluvan saatuasi voit viiden vuoden kuluttua saada Panaman kansalaisuuden/passin. Koska tulevaisuuden maailman menoa on hankala ennustaa, niin toinen passi voi olla arvaamattoman hyödyllinen. Oleskeluluvan saatuasi voit myös tuoda maahan laivakontillisen omia tavaroitasi.

#### Kahvi
Maailman parasta kahvia: Täällä kasvaa kahvia joka puolella. Korkean ilmanalan johdosta se on myös erittäin laadukasta. Myös maailman kallein kahvi Panama Geisha tulee Boquetesta.

#### Kannabis
Medical marijuana: Kannabiksen lääketieteellistä käyttöä ollaan laillistamassa ympäri maailmaa, myös Panamassa. Lainsäädäntöprosessi on kesken, joten toivotaan että järki voittaa täälläkin. Naapurimaa Kolumbiassa kasvatus omaan käyttöön on dekriminalisoitu muutama vuosi sitten, joten jos käytännössä laillinen viihdekäyttö kiinnostaa, niin se onnistuu lähistöllä. Panamassa emme suosittele "omin luvin" viihdekäyttöä, koska kiinnijäänti voi olla este pysyvän oleskeluluvan saannille. Alle 5g hallussapidosta kiinnijäämisestä selviää todennäköisimmin pienellä sakolla.

#### Vesi ja ilma
Puhdas ilma ja vesi: Autoistuminen kiihtyy valitettavan nopeasti, mikä varsinkin monissa Kaakkois-Aasian maissa on johtanut siihen ettei kaupungeissa voi enää edes kunnolla hengittää. Boquetessa ei ole sitä ongelmaa, ilma ja ympäristö muutenkin on täällä puhdasta (tosin emme suosittele suoraan päätien varteen tai torin kupeeseen asettumista). Täällä ei ole myöskään suurten kaupunkien meluongelmia, vaan pelkästään leppoisaa vuoristokylän elämää. Kylässä on usein viikonloppuisin erilaisia musiikkifestivaaleja, eli mitään askeettista luostarielämää täällä ei tarvitse viettää (jos ei halua).

#### Maaperä
Hedelmällinen maaperä: Boquete on vulkaanista aluetta, joten maaperä on erittäin hedelmällistä ja täällä voi viljellä melkein mitä huvittaa. Lannoitteita ei tarvita, ja hedelmät ja kasvikset ovat maukkaita. Kylässä on myös vesiviljelykauppa, jos mullassa kyntäminen ei kiinnosta.

#### Vapaa-aika
Lähialueilla paljon erilaista säätä ja tekemistä: Panama on kapea maa-alue Karibianmeren ja Tyynen valtameren välissä. Tyynelle valtamerelle pääsee autolla tunnissa, Karibialle neljässä tunnissa. Boquetessa on myös paljon erilaisia aktiviteetteja, ziplineä, koskenlaskua, paljon erilaisia vuoristovaellusreittejä, ratsastusta yms. Ulkoliikuntaan sää on erinomainen: aamuiset juoksulenkit ulkona onnistuvat juuri sopivan viileässä säässä.

## Muuttaminen
Muuttokustannukset riippuvat monista eri tekijöistä, joten tämän artikkelin tarkoituksena on kuvata yksin muuttavan henkilön todennäköisiä kustannuksia. 

Oletuksena on, että muutat kalustettuun asuntoon lentokoneessa mukana kulkevilla tavaroilla. Jos haluat omat huonekalut mukaan, niin edullisin vaihtoehto on lähettää ne tänne laivakontilla.

Kannattaa kuitenkin lähteä liikkeelle mahdollisimman kevyesti, ja tulla ensin katselemaan paikallista menoa muutamaksi kuukaudeksi pelkän matkalaukun kanssa.

Kunhan saat oleskeluluvan, niin voit tuoda laivakontillisen omia tavaroitasi Panamaan ilman tullimaksuja. Panaman virallinen valuutta on Balboa, joka on käytännössä sama asia kuin yhdysvaltain dollari.

Hinnat ovat dollareissa, tätä artikkelia varten muunnettu euromääriksi (tosin nämä ovat arvioita, vaihteluväli voi olla -+20% tai enemmänkin).

### Kustannukset

#### Lennot
Lento yhteen suuntaan: 500 euroa. Lentoja kannattaa etsiä Tocumenin lentokentälle lentokenttäkoodilla PTY.

#### Asunto
Kalustetun yksiön/kaksion kuukausivuokra: n. 400 euroa, halvemmallakin voi asuntoja löytää, mutta kannattaa aloittaa asunnon etsiminen riittävällä budjetilla ja optimoida myöhemmin.
Laskut per kk:

#### Ruoka
Ruoan hinta ruokakaupassa samaa luokkaa kuin suomessa. Budjetoi vähintään parisataa, ja enemmän jos haluat syödä ulkona. 

#### Sähkö
Sähkö on vähän kalliimpaa kuin Suomessa, mutta koska täällä ei tarvitse ilmastointia eikä lämmitystä, niin sähkön kokonaiskulutus on pientä, mitä nyt kodinkoneet kuluttavat. 20e/kk.

#### Vesi
?

#### Kaasu
Täällä on yleensä käytössä kaasuhellat, sekä käyttövesi lämpiää usein kaasulla. Kaasua kuluu yhdellä hengellä noin 1 säiliö kuussa, n. 5e.

#### Kulkeminen
Taksimatka Boquetessa/lähialueilla 2-6e. Bussi lähimpään kaupunkiin Davidiin (50km) 1,5e. Auton hankkiminen halvempaa kuin Suomessa, koska täällä ei ole "väliaikaista" autoveroa.

#### Bensan hinta
95E maksaa n. 0.65€/l

#### Alkoholi
Halpaa. Kalja kaupassa reilun euron/litra (~50 senttiä/tölkki), tiukka viina (juotavan makuinen paikallinen gin) vähän yli 5€/litra. Ravintolassa kalja 1.5e. Viinit suhteessa kalliimpia, mutta halvempia kuin Suomessa.

#### Terveysvakuutus
Todennäköisesti sisältyy matkavakuutukseesi. Huomioi kuitenkin että jos aiot "irtisanoa itsesi" pysyvästi Suomen verotuksen piiristä, niin silloin et ole myöskään suomalaisen terveydenhuollon piirissä. Asia hoituu yksityisellä terveysvakuutuksella, n. 100e/kk (perusterveellä nuorehkolla ihmisellä).

#### Viisumi
Suomen passilla ei tarvitse viisumia. Voit oleskella maassa 6kk ilman sen kummempia lupien anomisia. 6kk aikana/jälkeen voit joko hakea pysyvää oleskelulupaa, tai käydä pyörähtämässä visarunilla naapurimaassa ja tulla takaisin taas puoleksi vuodeksi. Rinse and repeat niin monta kertaa kuin haluat, varsinaista ylärajaa ei ole. Pysyvä oleskelulupa on hyödyllinen, ei pakollinen.

#### Yhteenveto
Kaiken yhteenlaskien peruselämä täällä onnistuu hyvin n. tuhannella eurolla kuussa (ei sisällä auton hankkimis/omistamiskustannuksia).

Tietenkin henkilökohtaiset preferenssit ja elämäntyylit vaihtelevat, joten suhteuta tämä omaan tilanteeseesi. Supersniiduilijat pärjäävät varmasti viidelläkinsadalla kuussa, mutta emme suosittele sen ottamista tavoitteeksi.

Budjetoi riittävästi rahaa, niin saat itsellesi riittävän mukavan elintason eikä koti-ikävä ala vaivaamaan niin helposti.

Muuttoon kannattaa varata ylimääräistä 500-1000 euroa täällä tapahtuviin tavarahankintoihin ja muuhun muuttosäätöön, koska kalustetutkin kämpät vaativat käytännössä aina kaikenlaista pientä täydennystä.

## Jaettavat resurssit Pitkonäärien kesken

### Esittely
Pitkonäärin Paratiisi -sivusto on tehty tiedon jakamiseen. Tänne Boqueteen saapuvien ihmisten kesken voimme kuitenkin jakaa enemmänkin kuin vain tietoa: voimme esimerkiksi hoitaa keskitetyillä resursseilla kaikenlaiset maahanmuuttokuviot, ilman että jokaisen tarvitsee keksiä pyörää uudelleen. Voimme auttaa toisiamme kaikenlaisissa asioissa jotka yksin tehtynä paisuvat helposti päivien operaatioiksi, jotka voisivat hoitua vartissa kunhan vain joku tietää etukäteen miten hommat kuuluu hoitaa. Ajan ja hermojen säästäminen onkin ensimmäinen asia minkä voimme yhteistyöllä saavuttaa.

Yhteisellä koordinoinnilla voimme kuitenkin saavuttaa enemmänkin, ja voimme jakaa myös konkreettisia resursseja. Paikkariippumattomilla henkilöillä ei esimerkiksi liene tarvetta auton päivittäiseen käyttöön, mutta toisaalta kokonaan ilman autoa täällä on vähän hankala olla. Vastaavia asioita on paljon: yksittäisinä hankintoina kalliita asioita, joita tarvitaan satunnaisesti. Jakamalla näitä resursseja voimme saada niistä täyden hyödyn murto-osalla hinnasta. Samalla niiden hankintaan ja ylläpitoon liittyvä turha häsläys tippuu murto-osaan.

Toistaiseksi teoreettinen, mutta pitkällä tähtäimellä suurin hyöty voisi olla yhteisen asuinalueen perustaminen. Boquete on maaseutua, ja kunnallistekniikka voi täällä välillä jättää toivomisen varaa. Sähkökatkoja on usein, ja sijainnista riippuen myös vesikatkoja voi olla. Näihin on tietenkin omat paikalliset ratkaisunsa (UPS:t, vesitankit yms), mutta yksittäin hankittuna ne ovat kalliimpia ja aiheuttavat ylimääräistä säätöä. Jos kiinnostuneita olisi riittävästi, niin voisimme ostaa jostakin vuorten siimeksestä isomman tontin ja rakentaa sinne kunnon talot ja toimivan "kunnallis"tekniikan. Sähkökatkoilla ei olisi väliä, jos meillä olisi oma aurinkosähköfarmi. Auringostahan Boquetessa ei ole pulaa, ja useamman talouden yhdistämällä saisimme kaikenlaisia volyymietuja. Myös luksusosaston (linkki) hankinnat ja järjestelyt onnistuisivat lähekkäin asuessa huomattavasti paremmin. Voisimme myös palkata täysipäiväistä henkilökuntaa (siivoojat, kokit, autokuskit, puutarhurit yms) hyvin kohtuullisilla kustannuksilla. Boquetessa ei ole elokuvateatteria, joten kaikilla herkuilla varustettu riittävän iso kotiteatteri ei olisi yhtään huono idea. Jne jne... :)

Lue lisää laskelmista ja ideoista, mitä kaikkea täällä voisi olla mahdollista hankkia. (linkki)

Tähän artikkeliin on listattuna muutamia esimerkkejä/ideoita sekä laskelmia helposti jaettavista hankinnoista. Pienempiäkin (alle 1000e arvoisia) resursseja voi tietysti jakaa, mutta niitä lienee turha listata tänne erikseen. Jokainen vastaa kuitenkin ensisijaisesti itsestään/perheestään, koska emme ole sosialistien paratiisi. 

Laskelmien selitykset:

Dollarihinnat: Hinnat ovat dollareissa (kuten hinnat Panamassa aina), eli tiputa viideosa pois niin saat eurohinnat. 
Suomi100-juhlahinta: Tarkoittaa sitä hintaa, minkä joutuisit maksamaan samasta hankinnasta Suomessa: Alv 24% + mahdolliset muut hankintaan liittyvät verot + verolliselle summalle vielä pääomavero 34% (perustuen oletukseen että myisit Bitcoineja yli 30 000 eurolla vuodessa ilman hankintamenotodisteluja tms "alennuksia"). Vertailtavuuden vuoksi nämäkin hinnat ovat dollareissa.
Nuppiluku: Arvioissa on käytetty viittä henkilöä esimerkkinä, mutta esimerkiksi auton jakaminen kymmenenkään ihmisen kesken ei liene epärealistista. Yksinkertaisuuden vuoksi arviot myös olettavat hinnan jakamisen tasaisesti kaikkien kesken, mutta myös käytön mukaan säätyvää hinnan jakamista voinee ainakin harkita.

Auto (kohtuuhyvä vuoristotiekelpoinen neliveto-maasturi, hinnat tietysti vaihtelevat paljon):
Huom: kirjoittaja yritti selvittää miten autojen verotus kokonaisuudessaan Suomessa toimii, mutta verenpaineen nousu vaarallisiin lukemiin pakotti jättämään tarkemmat laskelmat kesken. Veron määrä on siis karkea arvio. Omistamiseen liittyviä veroja kuten vuosittain maksettavaa ajoneuvoveroa, bensiiniveroja yms ei ole huomioitu (niitä ei Panamassa ole). Vakuutukset on myös jätetty huomiotta.

Veroton hinta: $20 000
Suomi100-juhlahinta: Auton verollinen hinta $30 000 + pääomavero Bitcoinien myynnistä $10200 = $40 200.
Verollinen hinta Panamassa: Auton verollinen hinta n. $25 000, pääomavero Bitcoinien myynnistä $0 = $25 000.
Hinta jaettuna viiden ihmisen kesken: $5000
Laskennallisia hintoja "Bitcoin-alennuksella", jos olet ostanut/ostat Bitcoineja $10 000/kpl ja Bitcoinin hinta nouseekin auton hankkimiseen mennessä...
$20000/BTC: $2500
$50000/BTC: $1000
$100000/BTC: $500

Purjevene:

Veroton hinta: $50 000
Suomi100-juhlahinta: ALV 24% $12 000 + pääomavero Bitcoinien myynnistä $21 080 = $83 000.
Hankintahinta Panamassa: Rekisteröitymismaksu $1000 (+$1000 lisää kahden vuoden välein), verot ilmeisesti 0% (pitää tarkistaa ammattilaisilta) = $51000.
Jaettuna viidelle: $10200
Laskennalliset "Bitcoin-alennukset":
$20000/BTC: $5100
$50000/BTC: $2040
$100000/BTC: $1020


Luksus-osasto:

Leikitelläänpä sellaisella ajatuksella, että Bitcoinin hinta lähtee jossakin vaiheessa kunnolla nousuun. Se voi mahdollistaa meille nykyisille Bitcoin-omistajille kaikenlaista kivaa, ja kustannuksia jakamalla ei tarvitse edes luopua hodlaamisesta. Tässä muutamia laskennallisia esimerkkejä siitä mitä jokin kuvitteellinen porukka voisi ehkä kyetä ostamaan, Bitcoinin hintatasosta riippuen. Veroja on ehkä vähän epäoleellista tässä vertailla, mutta jokainen osaa laskea että Suomen verottaja vetäisi näissä välistä törkeitä summia. Operointikustannukset (jotka voivat olla merkittäviäkin) on jätetty yksinkertaisuuden vuoksi huomiotta. We'll cross that bridge when we come to it...

Helikopteri:
Boquetesta Karibialle on autolla useiden tuntien matka, koska vuoret pitää kiertää pitkää kiertoreittiä. Helikopterilla sama matka taittuisi n. vartissa. Otetaan esimerkin vuoksi viiden hengen helikopteri:

$500 000 (halvemmallakin saanee, lasketaan kuitenkin riittävän isolla hinnalla)
Hinta jaettuna viiden ihmisen kesken: $100 000
"Bitcoin-alennuksella", olettaen jälleen Bitcoinien hankintahinnaksi $10k:
$20000/BTC: $50 000
$50000/BTC: $20 000
$100000/BTC: $10 000

Lentokoneet. Lähdetään siitä oletuksesta että näitä ei vielä tämän porukan nykyvarallisuudella ja Bitcoinin nykyhinnalla ole joko varaa tai halua ostaa (ainakaan helikopterin lisäksi). Muutetaan siis laskentakaavaa hieman, ja mietitään mitä saisi kymmenellä Bitcoinilla (viiden ihmisen kesken jaettuna 2 Bitcoinia, eli $10k hinnalla ostettuna $20k tämänhetkinen sijoitus per henki):
Malli "tynnyripuku" (Bitcoinin hinta $10k): Varaa hikiseen Cessnaan, sekin olettaen että joku uhrautuu porukan hyväksi ja hankkii lentolupakirjan omalla kustannuksellaan. Jätetään hintalaskelmat hautumaan ja odotellaan parempaa huomista.
Malli "kiertorata" (Bitcoin $100k): Kymmenen Bitcoinia olisi jo miljoonan. Sillä saisi jo vähän isomman potkurikoneen, jolla jo kehtaa lennellä lähialueille (Amerikan mantereet) sopivan kokoisella porukalla.
Malli "kuu" (Bitcoin miljoonaan): Kymmenellä miljoonalla alkaa saamaan pitkiin matkoihin kykenevän yksityisjetin, että pääsee lentämään jouluna ja juhannuksena Suomeen aidossa luksus-luokassa.

Nämä esimerkit ovat tietenkin hyvin laskennallisia. Käytännössä voi olla, että suoran ostamisen sijaan paras vaihtoehto on hankkiutua aktiivisiin yhteyksiin jo lentokoneita omistavien (ja huoltavien yms) tahojen kanssa, ja sopia esimerkiksi osa-omistuksesta. Jätetään tarkempien yksityiskohtien selvittäminen myöhempään ajankohtaan, jos Bitcoinin hinta jatkaa nykyisellä radallaan ja kiinnostuneita on riittävästi. 

Tervetuloa Boqueteen hodlaamaan!