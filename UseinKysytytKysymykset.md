# Usein kysyttyjä kysymyksiä

## Minkälainen kulttuuri ja elämäntyyli Boquetessa on?

Täällä on oikeastaan kaksi eri kulttuuria, paikallisten oma ja ulkomaalaisten mukanaan tuoma kulttuuri. Koska erityisesti USA:sta kotoisin olevia on paljon, niin tämä tuntuu usein amerikkalaiselta pikkukylältä (hyvässä mielessä). Elämäntyyli riippuu tietenkin eniten omasta elämäntilanteestasi ja siitä mitä itsellesi haluat. Yleensä ottaen meininki on sopivan rentoa. Täällä ei ole suuremmin tarvetta stressata asioista, joten jos et tuo stressiä mukanasi niin et sitä myöskään täältä löydä. Tranquilo!

## Turvallisuus - eikö kylällinen pitkonörttejä ole otollinen kohde rikollisille?

Tämä tuntuu olevan monen huolenaihe, mikä on sinänsä ymmärrettävää, vaikka tuntuukin täältä katsottuna usein liioitellulta. Paljon maailmaa kiertäneinä olemme käyttäneet paljon aikaa turvallisuusasioiden miettimiseen, emmekä jätä tätä näkökohtaa huomioimatta vaikka Boquete onkin turvallinen paikka. Laajennetaanpa ensin hieman näkökulmaa:

### 1: Panama yleisesti, ja Boquete erityisesti on turvallinen paikka

Panamassa yleensäkin on paljon ulkomaalaisia, joista monet varakkaitakin. Näin on myös Boquetessa. Täällä on esimerkiksi paljon kalliita omakotitaloja, eikä niiden ympärillä ole sähköaitoja tai vartijoita. Vaikka tänne tulisi huomenna 20 uutta suomalaista, niin asia ei herättäisi ihmetystä. Ulkomaalaisia tulee ja menee.

Rikollisuus Panamassa on vähäistä, eikä täällä tarvitse pelätä mitään väkivaltaisia rikollisjengejä tai mafiaa. Rikollisuutta on kaikissa maissa, eikä naiivi pidä olla missään, mutta Boquetessa rikollisuutta on hyvin vähän.

### 2: Maalaisjärjen käyttö minimoi riskit

Kuinka moni tietää omaisuudestasi? Niin moni kenelle päätät itse kertoa. Suomessa tietenkin verotiedot julkistetaan median riepoteltavaksi, mikä ei välttämättä ole etusi (yksi syy lisää harkita muuttamista). Täällä mahdollinen omaisuutesi pysyy omana tietonasi, jos et itse lähde huutelemaan olevasi kylän kovin massikeisari. Vahva suosituksemme on, että esiinnyt täällä yrittäjänä tai digitaalisena nomadina, vietät normaalia elämää ja käytät maalaisjärkeäsi. 

Bitcoinista voi ja kannattaa ihmisten kanssa puhua yleisellä tasolla, ja täällä on jo valmiiksi muitakin Bitcoin-harrastajia. Olipa sinulla omaisuutta tai ei, tai olipa se tehty Bitcoinin avulla tai muilla tavoin, niin rikkaana ja tyhmänä ei kannata esiintyä missään. Esiinny täällä normaalina oman elantonsa tienaavana ihmisenä, ja nauti elämästä.

### 3: Voimme auttaa toisiamme myös turvallisuusasioissa

Kun meitä tulee tänne enemmän, niin voimme myös nostaa yhteistä turvallisuustasoamme eri tavoilla. Olemme jo miettineet näitä asioita paljon, ja yhdessä voimme miettiä lisää. Yksityiskohtien avaamisesta täällä netissä ei ole hyötyä, joten puhutaan niistä sitten tänne tulevien kanssa.

### Yhteenveto: Turvallisuusasiat on huomioitu ja huomioidaan. 

Ainakaan näiden asioiden takia ei kannata jäädä Suomeen, jossa _menetät käytännössä varmasti suuremman osan omaisuudestasi valtiolle_ kuin täällä huonoimmassakaan (järjenkäytön sisältävässä) skenaariossa rikollisille.

## Eikö siellä vieraassa kulttuurissa ole yksinäistä?

On ja ei. Kulttuurin vieraudesta tulikin jo ylempänä kirjoitettua, kaikki on suhteellista. Jos osaat englantia (tai espanjaa) niin ei tämä paikka niin vieraalta tunnu. Toisaalta täällä olisi vielä vähemmän yksinäistä jos täällä olisi enemmän samanhenkistä suomalaista porukkaa - tämän takiahan koko sivusto on olemassa.

## Suomen verorahoilla saa toimivan infran - jos Panamassa kerran on niin pieni veroprosentti, niin toimivaa infraa ei varmaan ole?

Panaman verorahoilla saa... käytännössä yhtä hyvin toimivan infran. Mihinköhän ne Suomen moni(kymmen)kertaiset verot menevät? Ihan yhtä hyvää "palveluiden" laatua täällä ei saa esimerkiksi sähköverkon osalta (lyhyitä sähkökatkoja on viikoittain) ja joudut panostamaan vähän enemmän omaa rahaasi esim. vara-akkuihin. 

Tiet ovat olosuhteisiin nähden hyviä, harvoin käytetyt vuoristotiet eivät tietenkään ole ylläpitolistan kärjessä, niinkuin ei pidäkään olla. Vilkkaammin liikennöidyt tiet ovat kuitenkin jopa paremmassa kunnossa kuin Suomessa. Vesihuolto toimii yleisesti hyvin, vaikka alueellisia eroja voi kuivalla kaudella olla. Infran toimivuus ei ole ongelma, joitakin eroja on, mutta niistä ei koidu ongelmia pienellä etukäteisvarautumisella. Näistä Panaman ja Boqueten haasteellisemmista puolista, kulttuurieroista ja muista huomioitavista asioista on tulossa erillinen artikkeli.

## Entä terveydenhuolto, lasten päivähoito, koulut, vanhustenhoito?

Verorahoilla kustannettujen palveluiden "ilmaisuudesta" yleensä: ilmaista lounasta ei ole, ei täällä eikä Suomessa. Saatat hyvinkin maksaa jo nyt "ilmaisista" terveys- ja muista palveluista verojen muodossa enemmän kuin täällä maksaisit. Tietenkin teoriassa yhteisesti kustannetuissa palveluissa on volyymietujen myötä saavutettavissa suuriakin säästöjä, mutta epäselvempää on se kuinka hyvin se teoria Suomessa käytännössä toteutuu (ainakaan tulevaisuudessa). Eikä täällä tietenkään mitään omia henkilääkäreitä tarvitse palkata...

Lasten päivähoidosta, kouluista yms emme vielä osaa sanoa, mutta muilta ulkomaalaisilta olemme kuulleet että lapsille tämä on ihan hyvä paikka (ja miksi ei olisi?). Koulutuksen laadusta meillä ei ole tietoa, ja tässä palaammekin taas yhteisesti jaettuihin resursseihin pitkällä tähtäimellä: jos tänne tulee enemmän lapsiperheitä, niin jonkinlainen kotikoulun ja yksityiskoulun yhdistelmä saattaa olla paras ratkaisu. Vanhustenhuollosta emme osaa sanoa, eikä asia ole meille ajankohtainen. Kääntäisimme näkökulmaa vanhustenhuollosta toisinpäin: [nostaako vai laskeeko Suomeen jääminen](https://yle.fi/uutiset/3-9834240) (=valtioon luottaminen) todennäköisyyttä ihmisarvoiseen vanhuuteen omalla kohdallasi?

Terveydenhuoltoa varten kannattaa Suomen ulkopuolella ottaa terveysvakuutus. Globaalisti voimassa oleva terveysvakuutus (isojen laskujen varalle, pieniin laskuihin vakuutuksella varautuminen maksaa ajan myötä enemmän kuin ilman vakuutusta) maksaa n. 100e kuussa. Voi olla että pelkästään Panamassa voimassa olevan terveysvakuutuksen voisi saada halvemmallakin, asiaa voinee jossain vaiheessa selvittää.

## 19 000 asukasta - vaikuttaa perähikiältä keskellä-ei-mitään?

Boquete oli ehkä perähikiä 90-luvulla, silloin täällä oli vain paikallisia maanviljelijöitä. Nyt tilanne on kuitenkin toinen, täällä on aktiivinen ulkomaalaisyhteisö ja lisäksi paljon nuoria travellereita. Boquetessa on paljon hostelleja, ja matkailijoita ja tekemistä riittää. Samaan aikaan rento ja rauhallinen vuoristokylän elämä ei kuitenkaan ole muuttunut negatiivisessa mielessä mihinkään. 

Jos kaupungin sykettä kaipaa, niin alle tunnin ajomatkan päässä on Panaman toiseksi suurin kaupunki David, josta löytyy kyllä kaikenlaista menoa ja meininkiä. Tunnin lentomatkan tai 6h ajomatkan päässä on sitten Latinalaisen Amerikan ykköskaupunki Panama City joka on hyvin kansainvälinen ja kehittynyt. Sieltä löytyy sitten ihan mitä vain ja se onkin loistava vierailukohde aina silloin tällöin. Mielestämme on parempi asua rauhallisessa, turvallisessa ja puhtaassa ympäristössä ja käydä välillä kaupungeissa vierailemassa, kuin toisinpäin.

## Eikö (kohde x) olisi parempi paikka?

Kaikki on tietenkin henkilökohtaisista mieltymyksistä kiinni. Me olemme oman tutkimustyömme tehneet ja olemme sitä mieltä että meille, ja todennäköisesti monille muille, Boquete on paras paikka. Jollekin muulle joku muu paikka voi olla paras, eikä meillä ole tarvetta väittää kenellekään vastaan. Koska olemme kiertäneet niin paljon eri maita, niin kirjoitamme varmasti jossakin vaiheessa erillisen artikkelin yleisimmin harkittujen maiden eroista, ja hyvistä ja huonoista puolista. Vaihtoehtojahan riittää.

