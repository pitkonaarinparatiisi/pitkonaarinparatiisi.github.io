## Pysyvä oleskelulupa ja kaksoiskansalaisuuden edut

Suomen kansalaiset voivat asua pelkällä turistiviisumilla Panamassa ilman oleskelulupaakin. **Pysyvä oleskelulupa ei siis ole vaatimus tänne muuttamiselle (eikä Suomen [yleisestä verovelvollisuudesta vapautumiselle](http://www.pitkonaarinparatiisi.info/verotus-panamaan.html))**. Väliaikainen "oleskelulupa" eli turistiviisumi 6kk kerrallaan kelpaa Panaman valtiolle ihan yhtä hyvin. **Pysyvästä oleskeluluvasta on kuitenkin muutamia selkeitä hyötyjä.**

Suosittelemme hakuprosessin aloittamista heti kun olet tehnyt päätöksen että aiot olla täällä pitempään. Oleskeluluvan saamisen jälkeen sitä ei tarvitse enää uusia, riittää kun käyt Panamassa kerran vuodessa etkä syyllisty rikoksiin. Hakuprosessi on suhteellisen nopea sekä suoraviivainen. Siitä aiheutuu jonkin verran kustannuksia (katso luvut alempaa), joten punnitse hyödyt kustannuksia vastaan omalla kohdallasi. Hakuprosessin kustannukset ovat kuitenkin hyvin pienet verrattuna moniin muihin matalan veroasteen maihin.

## Pysyvän oleskeluluvan edut 

### Henkilökortti

Pysyvän oleskeluluvan saatuasi saat paikallisen henkilökortin joka oikeuttaa maassaoloon ilman passia, eli saat asua täällä vaikka passisi jostain syystä evättäisiin. Kortilla pääsee matkustamaan myös Costa Ricaan.

### Kansalaisuus viiden vuoden kuluttua

Viiden vuoden jälkeen pysyvän oleskeluluvan saamisesta voit hakea Panaman kansalaisuutta ja saada passin. Panama ei pakota sinua luopumaan Suomen kansalaisuudesta, eli saat kaksoiskansalaisuuden. Kummatkin passit kannattaa säilyttää voimassa, koska se tekee maailmalla matkustelusta helpompaa. Voit sitten aina rajoja ylittäessäsi tilanteen mukaan valita, kumman maan kansalaisuutta käytät. 

### Lainat pankista

Pankit vaativat pysyvän oleskeluluvan jos haet täältä esimerkiksi asuntolainaa.

## Kaksoiskansalaisuuden edut (5 vuotta oleskeluluvan saamisen jälkeen)

### Aina passi ja paikka mihin mennä, kävi maailmassa miten tahansa

Suomi on ollut mukana useissa sodissa ja on täysin mahdollista, että joutuu vielä uusiin kansainvälisiin konflikteihin mukaan.

Mahdollinen ylivelkaantumisesta johtuva kansainvälinen talouskriisi heikentäisi Suomessa oloja merkittävästi. Ruoantuotannon omavaraisuudesta on luovuttu ja kun omaa valuuttaa ei ole, niin kansainvälisestä kaupankäynnistä voi tulla haastavaa.

Viimeisin esimerkki mitä talouskriisi voi maalle aiheuttaa on Venezuela. Vaikka riskit Suomen kohdalla olisivat hyvin pienet, niin ei ole mahdotonta etteivätkö olot Suomessa voisi vielä joskus huonontua.

### Vakuutus väestönhallinnan varalta

Mikäli Suomen valtio jostain syystä eväisi passisi, olisi sinulla kuitenkin aina toinen matkustusasiakirja jolla voit liikkua vapaasti. Syitä passin eväämiseen voi olla esim. valtiota kohtaava kriisi (sotilaallinen, taloudellinen, kulkutaudit) tai henkilökohtainen kuten Edward Snowdenilla tai Julian Assangella.

### Poliittinen riippumattomuus

Kaksoiskansalaisena et ole yhden maan poliitikkojen päätösten ja korruption alaisena. Yhden maan kansalaisena lyöt vetoa ja otat suuren riskin maasi poliitikkojen järkevyydestä ja korruptoimattomuudesta.

### Yksi viisumivapaa maa enemmän...

Vaikka Panaman passilla ei Suomen passiin verrattuna pääsekään maailmalla kovin vapaasti matkustamaan, niin yksi mielenkiintoinen yksityiskohta Panaman passiin kuitenkin liittyy: pääset sillä Venäjälle ilman viisumia 90 päiväksi. Ja kuten todettu, niin viiden vuoden aikana maailma voi muuttua paljonkin. Kiinalla on Panaman kanssa paljon yhteistyöprojekteja, ja varsinkin Panama Cityssä on paljon kiinalaisia, joten ehkä hyvällä tuurilla tulevaisuudessa Panaman passilla voisi päästä Kiinaan ilman viisumia? Aina voi ainakin toivoa :)


## Oleskeluluvan hakuprosessi

### Kuinka paljon oleskeluluvan hakeminen maksaa?

* Dokumentit Suomesta: 35€
* Yrityksen perustaminen Panamaan: n. $1200
* Pankkitilin avaaminen: tarvitset _väliaikaisesti_ 5000 dollaria, sitä lukuunottamatta ilmainen
* Terveystodistus: $25

Jos haluat hoitaa lupaprosessin avustajan kautta (ei välttämätöntä) niin lisää kustannuksiin avustajan palkkio. Hinnat vaihtelevat, yritämme saada jotain arvioita myöhemmin.

### Suomesta tarvittavat dokumentit

Sinun tarvitsee hankkia muutama dokumentti Suomesta oleskeluluvan hakemista varten. Ne on kätevintä hankkia ennen lähtöä.

* Passi, jossa pitää olla vuosi voimassaoloa jäljellä
* Toinen henkilötodistus kuten ajokortti tai EU-kansalaisen henkilökortti
* Väestörekisteriote Maistraatista, joka toimii syntymätodistuksena ja asuinpaikkatodistuksena
* Pankkisuosituskirje pankistasi, jota tarvitaan pankkitilin avaamiseen ja mahdollisesti asunnon vuokraamiseen.
* Rikosrekisteriote, jonka voit hakea osoitteesta <http://www.oikeusrekisterikeskus.fi/fi/index/asiakaspalvelu/rekisteritotteetjatodistukset/rikosrekisteri/yksityisenhenkilontiedonsaantioikeus.html>

Väestörekisteriotteessa ja rikosrekisteriotteessa pitää olla [Apostille-todistus](https://www.maistraatti.fi/fi/Palvelut/julkinen_notaari/Apostille-todistus/). Saat nämä kätevästi Maistraatista samalla kun haet väestörekisteriotteen, joten kannattaa ensimmäisenä tilata rikosrekisteriote joka tulee kotiin postilla noin viikossa ja maksaa 12€.

Väestörekisteriote ja Apostille-todistukset maksavat yhteensä 35€.

### Ennen hakemista

#### Todistus osoitteesta
Ennen kuin voit hakea oleskelupaa sinulla täytyy olla todiste osoitteesta täällä. Käytännössä se tarkoittaa joko laskua Internet-yhteydestä tai sähkölaskua. Saat ne vuokraamalla asunnon ja tilaamalla palvelut itsellesi.

#### Pankkitili
Tarvitset myös todistuksen paikallisesta pankista, että olet taloudellisesti kykeneväinen elämään täällä. Tilin avaus kestää n. 2 viikkoa jonka jälkeen talletat vähintään 5 000 dollaria tilille ja pyydät tiliotteen. Rahoja ei tarvitse jättää tilille makaamaan, eli voit uudelleensijoittaa ne oleskeluluvan saatuasi.

#### Taloudellinen side
Perustat paikallisen yrityksen, joka toimii todistuksena, että sinulla on taloudelliset siteet maahan. Perustaminen maksaa n. 1 200 dollaria ja kestää muutaman viikon. Varsinaista liiketoimintaa yrityksellä ei tarvitse harjoittaa.

#### Terveystodistus

Tarvitset terveystodistuksen, joka maksaa 25 dollaria ja sen voi hakea paikallisesta laboratoriosta.

### Hakeminen

Oleskelulupa haetaan oleskelulupahakemuksella, johon laitetaan liitteeksi hankitut dokumentit. Kuukauden päästä saat väliaikaisen henkilökortin, joka oikeuttaa maassaoloon ja 3-4kk päästä saat pysyvän oleskeluluvan. Pysyvän oleskeluluvan säilymisen ehtona on vuosittainen käynti maassa.

Saatuasi oleskeluluvan olet laillisesti Suomen valtiosta vapaa itsenäinen yksilö joka päättää itse omista asioistaan.
