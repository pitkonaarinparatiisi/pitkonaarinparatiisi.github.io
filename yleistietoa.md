# Miksi Boquete, Panama?

Miksi pidämme Boquetea maailman parhaana paikkana? Syitä riittää. 

## Ilmasto

Yksi selkeä tekijä on ilmasto. Maailmassa riittää trooppisia paratiiseja ja Boquete on yksi niistä. Toisin kuin muissa trooppisissa paratiiseissa, niin täällä ei kuitenkaan ole suomalaiselle liian kuuma.

Panama on lähellä päiväntasaajaa, mikä tarkoittaa että lämpötilat ovat tasaisia ympäri vuoden, eikä talvi pääse vaivaamaan koskaan. Yleensä se tarkoittaa myös korkeita lämpötiloja ja Boquetessa tämän asian ratkaisee korkeus: Boquete on kilometrin korkeudella merenpinnasta. Sen ansiosta päivälämpötilat ovat "normaalin" 30-40C sijaan lähempänä n. 25 celsiusta.

Öisin on viileämpää, mutta ei kylmää. Sade- eli vihreällä kaudella sataa enemmän kuin kuivalla kaudella, mutta silloinkin lähinnä iltapäivisin muutaman tunnin pätkissä. Kuivallakin kaudella vettä tulee juuri sen verran, että ympäristö kestää vihreänä.

## Erinomaiset nettiyhteydet

Maailmassa on paljon maita joissa on halpaa, kivat ilmat, ja... täysin onnettomat nettiyhteydet. Boqueten nettiyhteysvaihtoehdot ovat, jos nyt eivät ihan maailman parhaat, niin kuitenkin erittäin hyvät. [Cable Onda](https://www.cableonda.com/residencial/internet/internet) palvelee suurimmassa osassa Boquetea, ja heillä on tarjolla jopa 500mb kaapelinetti rajoittamattomalla datalla. Jos muutat johonkin syrjäisempään kolkkaan jossa Cable Onda ei (vielä) tarjoa yhteyksiä, niin [ADSL-yhteyksiäkin](http://internetactivo.com/internet-residencial/) on tarjolla, vaikkakin ne ovat kalliita. [Mobiilinetti](https://www.claro.com.pa/personas/servicios/servicios-moviles/prepago/planes-y-precios/) toimii 4G:nä, mutta datan määrä on rajoitettu. Missä tahansa toimiva, mutta kallis vaihtoehto on [satelliittinetti](http://www.ptpanama.com/). Suosittelemme, että taloa vuokratessasi varmistat että sinne on saatavissa Cable Ondan yhteys. Kun otat sen lisäksi varalle mobiilinetin (ei välttämätön), niin sinulla on 99,9% varmuudella toimivat nopeat ja kohtuuhintaiset nettiyhteydet.

## Verotus

Verotus on lähellä nollaa. Erityisen huomionarvoista on se, ettei ulkomailta saatuja tuloja veroteta. Olivat ne sitten pääomatuloa tai ansiotuloa, tai lähtöisin kryptovaluuttojen mainaamisesta, myymisestä tai treidaamisesta: veroprosentti niistä on nolla. Arvonlisävero Panamassa on 7% eikä sitä peritä ruokakaupan ruoasta. Muut Suomesta tutut verot joko loistavat poissaolollaan (ajoneuvovero, polttoainevero jne 0%) tai ne ovat hyvin matalia (alkoholivero 10%). Alle $120 000 arvoisista asunnoista ei tarvitse maksaa kiinteistöveroa. Muita veronluonteisia maksuja voi joutua maksamaan ulkomailta tilattavista tuotteista, lisätietoja alempana kohdassa "tavarat".

## Turvallisuus

### Poliittinen vakaus

Panama on poliittisesti vakaa, eikä merkittäviä poliittisia mullistuksia ole odotettavissa. Joissakin paikoissa kuten Colonissa voi kuulemma välillä olla levottomuuksia, mutta niihin ei yleensä ulkomaalaisen ole tarvetta mennä. Boquetessa, Panama Cityssä ja useimmissa paikoissa yleensäkin on rauhallista. Rikollisuutta Boquetessa on hyvin vähän.

### Luonto

Täällä ei ole luonnonmullistuksia. Boquete on tulivuoren vieressä, mutta ei ole erityistä syytä odottaa sen häiritsevän elämää. Edellinen purkaus tapahtui n. 500 vuotta sitten. Hurrikaanit eivät eksy tähän osaan maailmaa, vaikka ne Karibialla muuten pyörivätkin.

Myrkyllisiä eläimiä on vähemmän kuin muualla Panamassa. Panama on trooppisella vyöhykkeellä lähellä päiväntasaajaa, joten myrkyllisiä eläimiä on väkisinkin jonkin verran. Myrkkykäärmeille täällä vuorilla on kuitenkin hieman liian viileää, joten ne pysyvät yleensä alemmilla alueilla. Saatat nähdä hämähäkin joskus.

## Hintataso

Panama ei ole varsinainen halpamaa, siinä mielessä kuin esim. jotkin Kaakkois-Aasian maat ovat, mutta hintataso on silti hyvin kohtuullinen. Edullinen verotus ja työvoima saavat kuitenkin aikaan sen, että normaali elämä hoituu täällä useimmiten jonkin verran Suomen hintoja edullisemmin. Ainakaan täällä asuminen ei ole kalliimpaa kuin Suomessa asuminen.

### Tavarat

Nettishoppailu on helppoa, koska täällä on paljon erilaisia palveluita ([Mailboxes Etc](http://www.mbe-ca.com/), [Airbox Express](https://airbox.com.pa/eng/), [Miami Express](http://miamiexpress.com/home/)) joiden avulla voit tilata nettikaupoista (kuten Amazonista) tavarat Miamiin, ja ne toimitetaan sitten tänne.

Yhdysvalloista tilattavista tuotteista ei tarvitse maksaa tulleja eikä veroa, jos lähetyksen yhteishinta kuljetuskustannuksineen (ns. CIF-hinta: Cost, Insurance, Freight) on alle $100. Jos CIF-hinta on yli $100, niin tilauksen hintaan lisätään kuljetuskustannusten lisäksi tuontitulli 5-15% riippuen tilauksen sisällöstä, sekä ALV 7%. USA:n päässä myyntiveroa ei tarvitse maksaa, joten hintataso ei ole kovin paljon kalliimpi kuin USA:ssa kotiin tilatessa olisi. Varmista kuitenkin tilausta tehdessäsi, ettei myyjä vahingossa laskuta sinulta myyntiveroa.

Paikallisiakin kauppoja on erityisesti Davidissa ja tietysti sitten kauempana Panama Cityssä. Boquetesta saa kaikki tarpeelliset päivittäistavarat.

### Palvelut

Boquetessa on hyvät ja halvat palvelut. Siivooja/kaupassakävijä/kokki maksaa n. 2-3€/tunti. Myös puutarhureita ja kaikenlaista muuta apua on saatavilla helposti ja edullisesti.

## Kulttuuri

### Hyvä yhteisö

Boquetessa on paljon Yhdysvaltalaisia ja jonkun verran Eurooppalaisia pysyväis/osa-aikaisasukkaita, joten täällä on totuttu ulkomaalaisiin ja länsimaisia palveluita on saatavilla melko hyvin. Paikalliset ovat mukavaa väkeä, vaikka harva puhuukin Englantia. Espanjaa kannattaa opetella, jos tänne muuttaa pidemmäksi aikaa, mutta mitään kiirettä sen kanssa ei ole. Englannilla pärjää ihan riittävän hyvin.

### Asuminen

Rakennukset ovat enimmäkseen omakotitaloja, kerrostaloja ei ole juuri lainkaan. Asuinalueen valitsemalla voit valita itsellesi mieluisen naapurien määrän ja läheisyyden. Mikään asuinalue ei ole mitenkään erityisen kallis.

### Aikavyöhyke

Panamassa ei ole kesä- eikä talviaikoja: Panaman aikavyöhyke on Eastern Standard Time (EST) vuoden ympäri. Suomessa joudut sotkemaan sisäistä kelloasi kahdesti vuodessa, koska byrokraatit eivät saa aikaiseksi luopua kesäajasta (harva äänestäjä sitä oikeasti taitaa haluta). Täällä on yksi ja sama aika ympäri vuoden. Jos teet töitä/bisnestä yhdysvaltalaisten tai kanadalaisten kanssa, niin täällä olet heidän kanssaan samoilla aikavyöhykkeillä.

### Kahvi

Maailman parasta kahvia: Täällä kasvaa kahvia joka puolella. Korkean ilmanalan johdosta se on myös erittäin laadukasta. Myös maailman kallein kahvi Panama Geisha tulee Boquetesta.

### Kannabis

Kannabiksen lääketieteellistä käyttöä ollaan laillistamassa ympäri maailmaa, myös Panamassa. Lainsäädäntöprosessi on kesken, joten toivotaan että järki voittaa täälläkin. Naapurimaa Kolumbiassa kasvatus omaan käyttöön on dekriminalisoitu muutama vuosi sitten, joten jos käytännössä laillinen viihdekäyttö kiinnostaa, niin se onnistuu lähistöllä. Panamassa emme suosittele "omin luvin" viihdekäyttöä, koska kiinnijäänti voi olla este pysyvän oleskeluluvan saannille. Alle 5g hallussapidosta kiinnijäämisestä selviää todennäköisimmin pienellä sakolla.

### Maaperä

Hedelmällinen maaperä: Boquete on vulkaanista aluetta, joten maaperä on erittäin hedelmällistä ja täällä voi viljellä melkein mitä huvittaa. Lannoitteita ei tarvita, ja hedelmät ja kasvikset ovat maukkaita. Kylässä on myös vesiviljelykauppa, jos mullassa kyntäminen ei kiinnosta.

### Ilma, vesi ja ympäristö

Puhdas ilma: Autoistuminen kiihtyy valitettavan nopeasti, mikä varsinkin monissa Kaakkois-Aasian maissa on johtanut siihen ettei kaupungeissa voi enää edes kunnolla hengittää. Boquetessa ei ole sitä ongelmaa, ilma ja ympäristö muutenkin on täällä puhdasta (tosin emme suosittele suoraan päätien varteen tai torin kupeeseen asettumista). 

Juomavesi: Toisin kuin suurimmassa osassa maailman maista, Panamassa voit juoda vettä turvallisesti suoraan hanasta. Sijainnista riippuen saatat saada vetesi suoraan vuoristolähteestä.

Täällä ei ole myöskään suurten kaupunkien meluongelmia, vaan pelkästään leppoisaa vuoristokylän elämää. Kylässä on usein viikonloppuisin erilaisia musiikkifestivaaleja, eli mitään askeettista luostarielämää täällä ei tarvitse viettää (jos ei halua).

### Vapaa-aika

Lähialueilla paljon erilaista säätä ja tekemistä: Panama on kapea maa-alue Karibianmeren ja Tyynen valtameren välissä. Tyynelle valtamerelle pääsee autolla tunnissa, Karibialle kolmessa tai neljässä tunnissa. Boquetessa on myös paljon erilaisia aktiviteetteja, ziplineä, koskenlaskua, paljon erilaisia vuoristovaellusreittejä, ratsastusta yms. Ulkoliikuntaan sää on erinomainen: aamuiset juoksulenkit ulkona onnistuvat juuri sopivan viileässä säässä.

## Byrokratia

Vaikka tänne on helppo saada pysyvä oleskelulupa, sinun ei välttämättä tarvitse miettiä oleskelulupa-asioita ollenkaan. Pysyvä oleskelulupa voi tosin useissa tapauksissa yksinkertaistaa Suomen verovelvollisuudesta vapautumista.

Täällä voi olla ja elää pelkällä Suomen passilla 6kk kerrallaan ja senkin jälkeen riittää nopea pyörähdys naapurimaassa. Sen jälkeen voit tulla takaisin seuraavaksi puoleksi vuodeksi ja toistaa samaa niin kauan kuin haluat.

Pysyvästä oleskeluluvasta on muutamia hyötyjä helpommin saatavan Suomen verovapauden lisäksi. Suurimpana se että pysyvän oleskeluluvan saatuasi voit viiden vuoden kuluttua saada Panaman kansalaisuuden/passin. Koska tulevaisuuden maailman menoa on hankala ennustaa, niin toinen passi voi olla arvaamattoman hyödyllinen. Oleskeluluvan saatuasi voit myös tuoda maahan laivakontillisen omia tavaroitasi.
