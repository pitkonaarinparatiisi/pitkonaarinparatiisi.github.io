# Suomen yleisestä verovelvollisuudesta vapautuminen ja Panamaan muuttaminen

Tässä artikkelissa kerrotaan minkälaisia asioita täytyy huomioida, jos tahdot vapautua Suomen yleisestä verovelvollisuudesta muuttamalla Panamaan. 

**Huomioi että emme ole vero- tai lakiasiantuntijoita, ja nämä ovat vain yleisiä neuvoja. Virheitä voi esiintyä. Varmista aina oma tilanteesi luotettavilta asiantuntijoilta ennen merkittävien taloudellisten päätösten tekemistä.**

Artikkelin sisältö pähkinänkuoressa hieman yksinkertaistaen:

* Yleinen verovelvollisuutesi Suomeen lakkaa kun muutat pois Suomesta
* Voit hakea [pysyvää oleskelulupaa](http://www.pitkonaarinparatiisi.info/pysyva-oleskelulupa.html) Panamaan jos haluat, vaikka **voit hyvin asua täällä myös turistiviisumilla**
* Paperiasiat kannattaa hoitaa oman etusi takia kuntoon, stressiä asiasta ei tarvitse kuitenkaan ottaa
 

## Panamassa asumisen veroedut ja tänne muuttaminen

Panama ei verota ulkomailta ansaittuja ansio- eikä pääomatuloja. Kryptovaluuttojen myynnistä saamasi varat ovat siis verovapaita. Paikallinen ALV on 7%, eikä se koske ruokakaupasta ostettua ruokaa. Maksat siis veroja täällä vain käyttötavaroista. Käytännössä kokonaisveroasteesi jäänee muutaman prosentin luokkaan, riippuen kulutustottumuksistasi. Myös alle $120 000 hintaiset kiinteistöt on vapautettu kiinteistöverosta kokonaan, eli kohtuuhintaisen asunnon tai talon omistamisesta ei tarvitse maksaa veroa. Ja jos vuokraat asunnon/talon (niinkuin ensikertalaisen kannattaa), niin verotus ei vaikuta vuokriin korottavasti.

Tänne muuttaminen on todella yksinkertaista: tarvitset pelkästään Suomen passin, ja saat 6kk turistiviisumin ilman erillistä hakemusta kun vain saavut rajalle. Muuttamisesta on tulossa tarkempaa opastusta, mutta jos ulkomaille muuttaminen on sinulle jo tuttua, niin tänne on erittäin helppo tulla. [Pysyvä oleskelulupa](http://www.pitkonaarinparatiisi.info/pysyva-oleskelulupa.html) ei ole pakollinen, mutta sen hankkimisesta voi olla merkittäviä etuja. Verotukseen se ei kuitenkaan suoranaisesti vaikuta, vaan verotusmaa määräytyy käytännössä sen mukaan missä vietät yli puolet vuodesta. **Puolen vuoden sääntö ei tarkoita että voisit asua vuodesta 5,5kk Suomessa verovapaasti**. Alempana kerrotaan tarkemmin, miten verottaja tulkitsee tosiasiallisia siteitä.

### Yleisen verovelvollisuuden päättyminen Suomeen

Vapautuminen Suomen [yleisestä verovelvollisuudesta](https://www.vero.fi/syventavat-vero-ohjeet/ohje-hakusivu/48999/yleinen_ja_rajoitettu_verovelvollisuu/ "Yleinen ja rajoitettu verovelvollisuus") toteutuu käytännössä silloin, kun muutat pysyvästi ulkomaille ja katkaiset ns. "tosiasialliset siteet" Suomeen. Verottaja tulkitsee aina viime kädessä ovatko kyseiset siteet katkenneet, mutta käytännössä asia on selvä jos luovut merkittävistä omistuksista Suomessa ja otat mahdollisen puolisosi ja lapset mukaan ulkomaille. Useimmissa tapauksissa siis riittää kun myyt asunnon, auton ja ylipäätään viranomaisten rekistereissä olevat omistukset. Jos sinulle jää irtainta omaisuutta jota et saa myytyä tai otettua mukaan, niin ne voit tietysti jättää johonkin varastoon.

Yrityksen omistaminen Suomessa voi aiheuttaa tulkintatilanteita, ja verottaja voi helposti tulkita sinun tosiasiallisesti työskentelevän edelleen Suomessa -> verovelvollisuus helposti säilyy. Jos et voi myydä yritystäsi, niin palkkaa veroasiantuntija ja selvitä mitkä mahdollisuutesi ovat. Samoin potentiaalisia tulkintakysymyksiä voi syntyä, jos teet töitä suomalaisen työnantajan laskuun työntekijänä (eli et alihankkijana). Käytännössä voisi olettaa että jos asut pysyvästi ulkomailla, niin verottajan ei _pitäisi_ tulkita sinua verovelvolliseksi Suomeen, mutta tämä kannattaa ehdottomasti varmistaa erikseen.

Huomioi, että verottajaa kiinnostaa aina **asioiden tosiasiallinen laita, ei pelkästään se mitä paperilla ilmoitat.** Jos verovelvollisuudesta vapautuminen onnistuisi vain tekemällä netissä muuttoilmoituksen Viroon, niin puoli Suomea asuisi virallisesti siellä. Verottajalla on kyllä monenlaisia keinoja käräyttää Suomessa asuvat veronkiertäjät, joten pidä huoli siitä että jos päätät lähteä, niin lähdet oikeasti. Huomioi verottajan sivulla oleva teksti: "_Ulkomailla asuneesta henkilöstä voi tulla Suomessa asuva ja Suomessa yleisesti verovelvollinen, vaikka hän oleskelisi Suomessa alle kuusi kuukautta, jos hänen varsinainen asuntonsa ja kotinsa on tänä aikana Suomessa._"

Voit tietenkin käydä Suomessa silloin tällöin lomailemassa, eikä ole syytä olettaa verottajan ottavan sinua kynsiisi jos käyt välillä moikkaamassa kavereita ja sukulaisia. Jos käyt Panamassa kuukauden lomalla ja ilmoitat väestöjärjestelmässä osoitteeksesi paikallisen hostellin, ja samaan aikaan sinulla on Suomessa auto, asunto ja perhe, niin verottaja tuskin suhtautuu suopeasti anomuksiisi. Toisaalta, kun hoidat asiasi kunnolla, niin verovelvollisuudesta vapautuminen on läpihuutojuttu. Suomessa ei (vielä) ole ns. poistumisveroa eli exit taxia, vaikka vasemmisto ja verottaja sillä aika ajoin uhkailevatkin. Ulkomaille muuttaminen on laillista :)

### Päätöksen saaminen verottajalta

Tästä on vähän ristiriitaista tietoa, koska näitä papereita ei käytännössä ole tarvinnut, jos muuttaa "yksiselitteisesti" ulkomaille ja asia näkyy verottajalle virallisista rekistereistä (kuten asunnon ja auton myynti). Lakitekstissä kuitenkin lukee että verottajan on **erillisellä päätöksellä** vahvistettava verovelvollisuuden päättyminen, joten emme suosittele pelkästään verottajan hyväntahtoisiin tulkintoihin luottamista. Ne voivat muuttua verottajan yksipuolisella päätöksellä, joten kannattaa hoitaa paperiasiat selkeästi kuntoon.

Kunhan olet saanut itsesi selkeästi ulos Suomesta ja perusasiat kuntoon uudessa kotimaassa, lähetä verohallinnolle seuraavat paperit:

* Asuinpaikkatodistus: tämä hoituu parhaiten jos olet jo saanut pysyvän oleskeluluvan Panamaan. Jos et, niin vaihtoehtoisesti:<br>
[Certificate of residence and tax liability for the use of Finnish tax authorities (6132f)](https://www.vero.fi/en/About-us/contact-us/forms/descriptions/certificate_of_residence_and_tax_liabil/) - Panaman viranomainen täyttää (hanki paikallinen avustaja).

* Todistus sairausvakuutuskortin luovuttamisesta / Kelan todistus

* Vuokrasopimuksen kopio

* [Lähdeverokortti tai verokortti – ulkomaille muuttava tai siellä asuva henkilö (6207a)](https://www.vero.fi/tietoa-verohallinnosta/yhteystiedot-ja-asiointi/lomakkeet/kuvaus/lahdeverokortti_tai_verokortti__ulkomai/)


