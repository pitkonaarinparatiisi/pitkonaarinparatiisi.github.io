# Ulkomaisen pankkitilin avaaminen: käytännön vinkkejä eri maihin

Koska suomalaiset pankit vaikuttavat olevan epäluotettavia kryptovaluutoista saatujen eurojen kotiuttamisessa pankkitilille, niin ajattelimme jakaa hieman tietoamme siitä, kuinka ulkomaisten pankkitilien avaaminen käytännössä tapahtuu.

**Huom! Tämä artikkeli ei sisällä veronkiertoneuvoja.** [Kansainvälinen verotietojen vaihtojärjestelmä](https://www.youtube.com/watch?v=qZQ-WkM7puI) aiheuttaa nyt (tai tulevaisuudessa) sen, että eri maiden verottajat saavat vaihdettua pankkitietoja keskenään automaattisesti. Varaudu siis siihen, että ulkomaisellekin pankkitilille siirtämäsi rahat päätyvät ennemmin tai myöhemmin oman verotusmaasi (Suomen) verottajan tietoon. Verotietojen vaihto voi tapahtua myös jälkikäteen, eli vanhatkin tiedot voivat näkyä. Jos haluat parantaa omaa taloudellista asemaasi laillisesti, avoimesti ja rehellisesti, niin suosittelemme että harkitset muuttamista [Pitkonäärin Paratiisiin](http://www.pitkonaarinparatiisi.info/).

Pankkitilin avaamisprosessi ei yleensä ole kovin monimutkainen, koska pankit tietenkin haluavat asiakkaita. Ne haluavat myös kuitenkin tuntea asiakkaansa, eli jonkin verran dokumentteja vaaditaan aina. Yleisin vaatimus pankkitilin avaamiselle on todistus osoitteesta samassa maassa kuin pankki sijaitsee. Ilman sitä pankit alkavat (aiheellisesti) ihmetellä, mihin henkilö pankkitiliä tarvitsee. Todistevaatimukset vaihtelevat hieman, mutta yleensä ainakin vuokrasopimus täytyy löytyä, ja joskus tarvitaan myös omissa nimissäsi olevan laskun (sähkö-, kaasu-, netti- tai vesilasku) kyseiseen osoitteeseen.

Helpoiten ulkomaisen pankkitilin suomalainen saa ehkä auki Virossa, mutta toisaalta siitä saatava hyöty voi olla aika rajallinen. Viron pankkien niskassa painavat samat EU-säädökset (=pankkien kryptonihkeilyn yleisin taustasyy) kuin suomalaisillakin pankeilla. Et välttämättä hyödy tilin avaamisesta kuin ehkä siinä mielessä, että voit jakaa rahoja useampiin pankkeihin -> pankkien tilinjäädytysrajat eivät ylity niin helposti. Toisaalta tätä kikkailua voit harrastaa myös Suomen rajojen sisälläkin huomattavasti vähemmällä vaivalla. 

Koska hankaluudet suomalaisten pankkien kanssa johtuvat EU-säädöksistä, niin onkin hyvä katsoa EU:n ulkopuolelle. Jos et ole tulossa tänne Panamaan (pelkän pankkitilin takia tänne on vähän pitkä matka), niin katso alempaa muut suosituksemme, Georgia ja Thaimaa.

## Panama

Jos olet muuttamassa tänne, tai edes tulossa pidemmäksi aikaa vierailemaan, niin pankkitilin avaaminen ei ole kovin monimutkaista. Meidän kohdallamme neuvojen antamista hankaloittaa vähän se, että olemme hoitaneet ja hoitamassa tänne samalla paljon muitakin paperiasioita, joten _pelkän_ pankkitilin avaamiseen vaadittavista asioista emme vielä osaa täysin tarkkaan sanoa. Pyrimme kuitenkin hankkimaan tarkempaa tietoa. Sen verran voi jo nyt sanoa, että täällä pankkitilin avaamiseen tarvitset suosituskirjeen jostakin nykyisestä pankistasi. Suosituskirjeen saamisen ei pitäisi olla kovin hankalaa, koska pankkisi pitää lähinnä kertoa että olet olemassaoleva henkilö, ja että olet hoitanut raha-asiasi asianmukaisesti. Kirjeen pääasiallinen tarkoitus on toimia tuplavarmistuksena henkilöllisyydestäsi.

## Georgia

Jos et aio muuttaa pois Suomesta, niin ykkössuosituksemme ulkomaisen pankkitilin avaamiseen on Georgia.
Georgiassa pankkitilin saa auki aika vähillä vaatimuksilla, käytännössä vuokrasopimus riittää. Tässä on oikeastaan kaksi eri vaihtoehtoa: 

* 1: Menet Georgiaan itse ja järjestät asunnon. 

Tämäkin toimii (nimimerkillä kokemusta on), mutta kämpän löytäminen ominpäin voi viedä muutaman viikon. Voit tietenkin aloittaa kämpänmetsästyksen netissä jo Suomessa. Suurin osa Georgialaisista ei puhu englantia, joten tämä rajoittaa toimintamahdollisuuksiasi (jollet osaa Venäjää, jota suurin osa Georgialaisista puhuu). 

Tbilisin vuokrataso on edullinen, ja välittäjiltä saat kämppiä n. viidelläsadalla eurolla kuussa. Paljon halvemmallakin asunnon voi löytää, mutta tässä voi tulla vastaan kommunikaatio-ongelmat: englantia puhuvilla välittäjillä ei ole insentiiviä auttaa sinua, jos he eivät saa välistä omaa osuuttaan, ja tämän takia joudut todennäköisesti maksamaan vähän enemmän. Toinen vaihtoehto on hankkia paikallinen avustaja/kääntäjä, ja netistä näitä varmasti löytyy. Avustajista päästäänkin vaihtoehtoon 2, joka voi olla huomattavasti helpompi, mutta joudut ehkä käyttämään enemmän rahaa.

* 2: Hyödynnät paikallista apua. 

[Transferwisen artikkelissa](https://transferwise.com/gb/blog/opening-a-bank-account-in-georgia) mainitaan, että paikallisten lakimiesten avulla pankkitilin voisi saada auki jopa ilman käyntiä maassa. Meillä ei ole tästä omakohtaista kokemusta, emmekä tiedä miten todisteet asunnosta hoidetaan. Voi olla, että pankit hyväksyvät ulkomaisen osoitteen, mutta tämä kuulostaa vähän liian hyvältä ollakseen totta. Jos sinulla ei ole paljoa aiempaa yleistä ulkomaankokemusta, niin suosittelemme että otat ensin netin kautta yhteyttä johonkin paikalliseen lakitoimistoon, ja kysyt millä hinnalla saat heiltä apua. Oletettavasti riittävästi maksamalla he hoitavat kaiken puolestasi, mutta hintatasosta meidän on hankala sanoa koska kokemusta tästä vaihtoehdosta ei ole.

Jos/kun joku saa tätä kautta pankkitilin auki, niin otamme mielellämme käytännön kokemuksia vastaan. Voit myös käyttää tätä asiaa neuvotteluvalttina yhteydenotoissasi: mahdollisuutesi saada hyvää palvelua nousevat huomattavasti, kun kerrot heti alussa olevasi bloggaaja, ja että jos kokemus sujuu mutkattomasti, niin aiot suositella samaa palvelua muillekin kiinnostuneille. Liioittele lukijamäärää mielesi mukaan :)

Valitsitpa kumman vaihtoehdon tahansa, niin suosittelemme että avaat tilin [TBC-pankkiin](http://www.tbcbank.ge/web/en/web/guest/personal-banking). Heillä on hyvä nettipankki, ja hommat todistetusti toimivat.

## Thaimaa:

Meillä ei ole omakohtaista kokemusta [Thaimaalaisista pankkitileistä](https://iglu.net/opening-a-bank-account-in-thailand/), mutta olemme kuulleet että pankkitilin siellä saisi auki kohtuullisen helposti. Jos muutenkin vierailet maassa, niinkuin moni tekee, niin kannattaa harkita pankkiasioiden selvittämistä samalla. Jos käyt/asut Chiang Maissa, niin ilmeisesti [Chiang Mai Buddy](https://chiangmaibuddy.com/how-to-get-a-thai-bank-account/) voi auttaa.

Muut vaihtoehdot: otamme mielellämme tietoa vastaan, joten kerro meille kokemuksistasi! Sähköpostia voi lähettää osoitteeseen [pitkonaarinparatiisi@gmail.com](mailto:pitkonaarinparatiisi@gmail.com).
