# Ulkomaisen pankkitilin avaaminen: käytännön vinkkejä eri maihin

Koska suomalaiset pankit vaikuttavat olevan [epäluotettavia](https://forum.bittiraha.fi/t/helsingin-op-jaadytti-tilini-myyntivoittoja-koskevien-talletusten-vuoksi) kryptovaluutoista saatujen eurojen kotiuttamisessa pankkitilille, niin ajattelimme jakaa hieman tietoamme siitä, kuinka ulkomaisten pankkitilien avaaminen käytännössä tapahtuu. 

Rahojen käyttäminen ulkomaiselta pankkitililtä onnistuu luotto/pankkikortin avulla käytännössä yhtä helposti kuin suomalaiseltakin tililtä, joten avaa ihmeessä tili johonkin missä sinua kohdellaan niinkuin asiakasta pitää kohdella.

**Huom! Tämä artikkeli ei sisällä veronkiertoneuvoja.** [Kansainvälinen verotietojen vaihtojärjestelmä](https://www.youtube.com/watch?v=qZQ-WkM7puI) aiheuttaa nyt (tai tulevaisuudessa) sen, että eri maiden verottajat saavat vaihdettua pankkitietoja keskenään automaattisesti. Varaudu siis siihen, että ulkomaisellekin pankkitilille siirtämäsi rahat päätyvät ennemmin tai myöhemmin oman verotusmaasi (Suomen) verottajan tietoon. Verotietojen vaihto voi tapahtua myös jälkikäteen, eli vanhatkin tiedot voivat näkyä. Jos haluat parantaa omaa taloudellista asemaasi laillisesti, avoimesti ja rehellisesti, niin suosittelemme että harkitset muuttamista [Pitkonäärin Paratiisiin](http://www.pitkonaarinparatiisi.info/).

Pankkitilin avaamisprosessi ei yleensä ole kovin monimutkainen, koska pankit tietenkin haluavat asiakkaita. Ne haluavat myös kuitenkin tuntea asiakkaansa, eli jonkin verran dokumentteja vaaditaan aina. Yleisin vaatimus pankkitilin avaamiselle on todistus osoitteesta samassa maassa kuin pankki sijaitsee. Ilman sitä pankit alkavat (aiheellisesti) ihmetellä, mihin henkilö pankkitiliä tarvitsee. Todistevaatimukset vaihtelevat hieman, mutta yleensä ainakin vuokrasopimus täytyy löytyä, ja joskus tarvitaan myös omissa nimissäsi olevan lasku (sähkö-, kaasu-, netti- tai vesilasku) kyseiseen osoitteeseen.

Helpoiten ulkomaisen pankkitilin suomalainen saa ehkä auki Virossa, mutta toisaalta siitä saatava hyöty voi olla aika rajallinen. Viron pankkien niskassa painavat samat EU-säädökset (=pankkien kryptonihkeilyn yleisin taustasyy) kuin suomalaisillakin pankeilla. Et välttämättä hyödy tilin avaamisesta kuin ehkä siinä mielessä, että voit jakaa rahoja useampiin pankkeihin -> pankkien tilinjäädytysrajat eivät ylity niin helposti. Toisaalta tätä kikkailua voit harrastaa myös Suomen rajojen sisälläkin huomattavasti vähemmällä vaivalla. 

Koska hankaluudet suomalaisten pankkien kanssa johtuvat EU-säädöksistä, niin onkin hyvä katsoa EU:n ulkopuolelle. Jos et ole tulossa tänne Panamaan (pelkän pankkitilin takia tänne on vähän pitkä matka), niin ykkössuosituksemme on Georgia. Toinen hyvä vaihtoehto on Thaimaa.

## Georgia

Jos et aio muuttaa pois Suomesta, niin ykkössuosituksemme ulkomaisen pankkitilin avaamiseen on Georgia.
Georgiassa pankkitilin saa auki aika vähillä vaatimuksilla, käytännössä vuokrasopimus riittää. PÄIVITYS: [tarkemmalla tutkimisella](https://www.sovereignman.com/international-diversification-strategies/meet-the-republic-of-georgia-the-worlds-easiest-country-to-open-an-offshore-bank-account-22616/) vaikuttaa, että edes vuokrasopimusta ei välttämättä tarvitsekaan. Jos näin on, niin siinä tapauksessa tilin avaaminen voi olla erittäin helppoa. Tämä pitäisi kuitenkin testata, koska tuo kuulostaa vähän liiankin helpolta, ja netin englanninkielisissä blogeissa on aina paljon muuttujia. Joskus virallinen totuus vaihtelee sen mukaan, kuka kysyy ja keneltä. 

Jos ilmenee että paikallinen osoite pitää olla, niin siinä tapauksessa alla olevat kaksi eri vaihtoehtoa (väliaikaisen) asunnon hankkimisesta ovat tarpeen.

1. Menet Georgiaan itse ja järjestät asunnon.

    Tämäkin toimii (nimimerkillä kokemusta on), mutta kämpän löytäminen ominpäin voi viedä muutaman viikon. Voit tietenkin aloittaa kämpänmetsästyksen netissä jo Suomessa. Suurin osa Georgialaisista ei puhu englantia, joten tämä rajoittaa toimintamahdollisuuksiasi (jollet osaa Venäjää, jota suurin osa Georgialaisista puhuu). 

    Tbilisin vuokrataso on edullinen, ja välittäjiltä saat kämppiä n. viidelläsadalla eurolla kuussa. Paljon halvemmallakin asunnon voi löytää, mutta tässä voi tulla vastaan kommunikaatio-ongelmat: englantia puhuvilla välittäjillä ei ole insentiiviä auttaa sinua, jos he eivät saa välistä omaa osuuttaan, ja tämän takia joudut todennäköisesti maksamaan vähän enemmän. Toinen vaihtoehto on hankkia paikallinen avustaja/kääntäjä, ja netistä näitä varmasti löytyy. Avustajista päästäänkin vaihtoehtoon 2, joka voi olla huomattavasti helpompi, mutta joudut ehkä käyttämään enemmän rahaa.

2. Hyödynnät paikallista apua. 

    [Transferwisen artikkelissa](https://transferwise.com/gb/blog/opening-a-bank-account-in-georgia) mainitaan, että paikallisten lakitoimistojen avulla pankkitilin voisi saada auki jopa ilman käyntiä maassa. Jos sinulla ei ole paljoa aiempaa yleistä ulkomaankokemusta, niin suosittelemme että otat ensin netin kautta yhteyttä johonkin paikalliseen lakifirmaan, ja kysyt millä hinnalla saat heiltä apua. Oletettavasti riittävästi maksamalla he hoitavat kaiken puolestasi, mutta hintatasosta meidän on hankala sanoa koska omakohtaista kokemusta tästä vaihtoehdosta ei ole. Voi myös olla, että tämä vaihtoehto vaatii yrityksen avaamisen Georgiaan - ei välttämättä iso kynnys, mutta tuo lisää kustannuksia ja säätöä.

    Jos/kun joku saa tätä kautta pankkitilin auki, niin otamme mielellämme käytännön kokemuksia vastaan. Voit myös käyttää tätä asiaa neuvotteluvalttina yhteydenotoissasi: Mainitse tekeväsi käytännön tutkimusta aihepiiriin liittyvää blogia varten. Kun lupaat julkisen suosituksen jos asiat sujuvat helposti, niin palvelun laatu parantunee huomattavasti :)

Valitsitpa kumman vaihtoehdon tahansa, niin suosittelemme että avaat tilin [TBC-pankkiin](http://www.tbcbank.ge/web/en/web/guest/personal-banking). Heillä on hyvä nettipankki, ja hommat todistetusti toimivat.

## Thaimaa:

Meillä ei ole omakohtaista kokemusta [Thaimaalaisista pankkitileistä](https://iglu.net/opening-a-bank-account-in-thailand/), mutta olemme kuulleet että pankkitilin siellä saisi auki kohtuullisen helposti. Jos muutenkin vierailet maassa, niinkuin moni tekee, niin kannattaa harkita pankkiasioiden selvittämistä samalla. Jos käyt/asut Chiang Maissa, niin ilmeisesti [Chiang Mai Buddy](https://chiangmaibuddy.com/how-to-get-a-thai-bank-account/) voi auttaa.

## Panama

Jos olet muuttamassa tänne, tai edes tulossa pidemmäksi aikaa vierailemaan, niin pankkitilin avaaminen ei ole kovin monimutkaista. Pelkästään pankkitilin hankkimisen takia tänne ei ehkä kannata tulla, koska Georgia on niin paljon helpompi kohde.

Täällä pankkitilin avaamiseen tarvitaan muutamia helposti saatavia suosituksia ja todisteita. Jos olet muuttamassa tänne edes osa-aikaisesti, niin nämä saadaan varmasti järjestymään paikallisella avulla (kohtaa 1 lukuunottamatta, jonka saat helposti Suomesta).

    1. Suosituskirje jostakin nykyisestä pankistasi. Suosituskirjeen saamisen ei pitäisi olla kovin hankalaa, koska pankkisi pitää lähinnä kertoa että olet olemassaoleva henkilö, ja että olet hoitanut raha-asiasi asianmukaisesti. Kirjeen pääasiallinen tarkoitus on toimia tuplavarmistuksena henkilöllisyydestäsi. Pankillasi ei pitäisi olla syytä antamatta kirjettä, koska se ei tuo heille ylimääräisiä riskejä.
    
    2. Paikallinen "ammatillinen suosituskirje". Tämän sisältöä ei ilmeisesti ole kovin tarkkaan missään määritelty, ja kirjeen riittävyys on paikallisen pankin harkinnassa. Hoidettavissa paikallisesti.
    
    3. Todiste riittävästä tulotasosta. Jos olet maksanut Suomeen veroja, niin viralliset verottajan kirjeet (esitäytetty veroilmoitus, verotuspäätös tms) sopivat tähän parhaiten. Jos niitä ei ole esittää tai riittäviä tuloja ei niissä näy, niin muitakin hyväksyttäviä tapoja on. Nämä ovat vähän tapauskohtaisia, joten ota yhteyttä jos olet muuttamassa.
    
Vaikka pankkitilin avaaminen tänne kuulostaakin vähän byrokraattiselta, niin käytännössä se saadaan hoidettua aika vähällä vaivalla. Siitä on täällä asuessa selkeästi hyötyä, joten pieni vaivannäkö kannattaa.

## Muut vaihtoehdot

Jos sinulla on tietoa muista maista joista löytyy kryptoystävällisiä pankkeja, niin otamme mielellämme tietoa vastaan. Kerro meille kokemuksistasi! Sähköpostia voi lähettää osoitteeseen [pitkonaarinparatiisi@gmail.com](mailto:pitkonaarinparatiisi@gmail.com).