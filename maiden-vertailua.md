# Eikö joku muu kohde X olisi parempi? Eri maiden hyvien ja huonojen puolien vertailua

Koska olemme matkustelleet paljon ja miettineet hyviä maita pidempiaikaiseen asumiseen, niin jaamme tässä vähän ajatuksiamme eri maiden hyvistä ja huonoista puolista. Potentiaalisia muuttokohteitahan maailmassa riittää, ja keskitymme tässä artikkelissa maihin joita erityisesti kryptoharrastaja tai paikkariippumaton yrittäjä voisi harkita.

Vaikka maahan asettumisen hintataso (elämisen hinta kaiken huomioiden) on vain yksi kriteeri, ja verotus vain yksi tekijä siinä, niin olemme kuitenkin valinneet sen ykköskriteeriksi potentiaalisesti suuren taloudellisen vaikutuksen ja helpon vertailtavuuden takia. Tietenkään sitä ei pidä pitää ainoana kriteerinä asuinmaata valittaessa, joten pyrimme näissä vertailuissa jonkinlaiseen tasapainoiseen yleiskuvaan. Jos asumisen hinta tai verotus ei ole kohdallasi merkittävä tekijä, niin todennäköisesti yleisen elintason takia haluat asettua jonnekin Eurooppaan tai Yhdysvaltoihin. Jos olet näin onnekas, niin hyvä sinulle: voit valita käytännössä fiiliksen mukaan vapaasti mihin asetut.

Meille joita verotuksen taso vielä jonkin verran kiinnostaa, tämä [lista eri maiden verokäytännöistä](https://en.wikipedia.org/wiki/International_taxation) voi olla hyödyllinen. Todennäköisesti haluat harkita maita, jotka eivät verota ulkomailta saatuja tuloja. Näin voit olla kohtuullisen varma, että kryptovoitot ovat verottomia.

Tässä artikkelissa luetelluissa maissa (Georgia, saksankieliset maat, Malta, Thaimaa, Panama) kryptoverotus on käytännössä nolla. Poikkeuksena voi olla lähinnä vuoden sääntö myyntivoittojen iässä joissakin maissa.

## Georgia

Turkin ja Venäjän välissä sijaitseva Georgia on hyvin mielenkiintoinen maa, omaperäinen sekoitus itää ja länttä. Georgiasta kuullessaan Suomalaiselle voi tulla vähän kaukainen ja epämääräinen mielikuva: Onko se osa Venäjää? Eikö siellä ollut juuri jokin sota? Georgia on kuitenkin Venäjän uhitteluista huolimatta itsenäinen ja turvallinen maa, joka on onnistunut viimeisen kymmenen vuoden aikana kitkemään Venäjän vallan aikaisen korruption maasta lähes kokonaan. Nykyinen Georgia on vauhdilla modernistuva maa, johon kannattaa käydä tutustumassa.

**Hyvät puolet:**

* Ruoka: Georgialainen keittiö on maailmankuulu, ja ruoka on erinomaista. Pääkaupunki Tbilisissä löytää ravintoloita laidasta laitaan.

* Hintataso: Georgia on tällä hetkellä todennäköisesti hinta/laatusuhteeltaan yksi maailman parhaita maita, varsinkin jos tarkoitus on elää pienellä budjetilla. Tbilisissä voi elää erittäin laadukasta elämää viidelläsadalla eurolla kuussa, syöden ulkona joka päivä. Joukkoliikenne on käytännössä ilmaista, taksimatkatkin maksavat vain muutaman euron.

* Pankkiyhteydet: Pankkitilin avaaminen on erittäin helppoa, ja pankkipalvelut toimivat hyvin. Kryptoharrastajan kannalta ylitiukat EU-säädökset eivät Georgiassa häiritse elämää.

* Nettiyhteydet: Erinomaiset ainakin Tbilisissä, halvalla saa hyvää.

* Luonto: Kaukasus-vuoristo tarjoaa uskomattomia maisemia, ja rantalomailu onnistuu Batumissa.

* Maahanmuuttobyrokratia: Niin olematonta kuin voi olla. Suomen passilla saat suoraan oleskeluluvan _vuodeksi_ ilman mitään paperitöitä, uusittavissa loputtomiin.

**Huonot puolet:**

* Kieli: Georgian kieli on erittäin hankala oppia (verrattavissa Thain kieleen), venäjän kielellä pärjää hyvin jos sitä osaa. Englannilla ei oikeastaan pärjää, paitsi satunnaisesti joidenkin nuorempien kanssa. Englantia opetetaan nykyisin Georgian kouluissa, mutta kielitaito ei ole levinnyt laajalle.

* Ilmasto: Tbilisissä on kesällä 35-40 astetta lämmintä n. puolen vuoden ajan, eikä viileämpiä päiviä juuri ole. Niinpä ulkoliikunnan harrastaminen on käytännössä mahdotonta. Vuorilla on viileämpää, mutta siellä palveluita on vähemmän.

* Ulkomailta tilattavat tavarat: Netistä tilattavien tavaroiden saaminen Georgiaan voi olla hyvin hankalaa käytännön syistä johtuen. Tbilisistä saa kyllä kohtuullisen hyvin kaikkea tarpeellista, mutta valikoimat eivät kuitenkaan ole täysin länsimaisella tasolla. 

**Yhteenveto: Jos osaat Venäjää, niin Georgia voi olla erinomainen muuttokohde.**

## Sveitsi/Saksa/Itävalta

Jos kryptoasioiden takia ei halua muuttaa EU:n ulkopuolelle, niin kohtuullista kryptoverotusta EU:n sisältäkin löytyy. Huomioi kuitenkin että vaikka kryptoverotus sinänsä olisikin näissä maissa nollassa, niin elintaso voi olla muuten kallis EU:n ulkopuolelle muuttamiseen verrattuna. Jos tuntuu että budjettia näissä maissa elämiseen riittää (eikä niissä välttämättä mitenkään Suomea kalliimpaa edes ole), niin kryptovoitot ovat verottomia jos ennen myymistä olet hodlannut vähintään vuoden. Sveitsissä on varallisuusvero joka ehkä periaatteessa saattaa koskea kryptovaluuttoja, mutta tarkista tämä erikseen asiantuntijoilta. Muuten kuin kryptovaluuttojen osalta ainakin Saksan verotus on äärimmäisen monimutkainen, joten tutustu asiaan huolella ennen muuttopäätöksen tekemistä.

Muuten näiden kolmen maan hyviä tai huonoja puolia lienee muuten tässä vähän turha listata, omat mielikuvasi lienevät riittävän tarkkoja :)

## Malta

Koska meillä ei ole omakohtaista kokemusta Maltasta lyhyitä turistireissuja enempää, niin [tämä artikkeli](https://therealmalta.com/36-pros-cons-moving-to-malta/) kertoo varmasti hyvistä ja huonoista puolista meitä paremmin. Jos et ole paikkariippumaton vaan tarvitset paikallisen työpaikan, niin Malta voi olla Boquetea parempi kohde. Kryptoverotus Maltalla on käsittääksemme nolla.

## Thaimaa

Suomalaisten suosikkilomakohde Thaimaa ei erillisiä esittelyjä kaipaa. Thaimaan osalta kannattaa kuitenkin huomioida se, että siellä turistina käyminen ja pidempään asuminen voivat olla hyvin eri asioita.

**Hyvät puolet:**

* Luonto: Thaimaan luonto on maailmankuulu, ja syystä.

* Melko edullinen hintataso: Hinnat eivät ole enää yhtä halpoja kuin ennen, mutta ei Thaimaa edelleenkään mitenkään kallis maa ole. Thaimaassa kuluu vähän enemmän rahaa kuin Georgiassa, Suomeen verrattuna siellä on kuitenkin edelleenkin hyvin edullista.

**Huonot puolet:**

* Nettiyhteydet: Vaihtelevat siedettävästä kohtuulliseen, mutta eivät ole mitään maailmanluokkaa.

* Pysyvyys: Ulkomaalainen on aina Thaimaassa B-luokan kansalainen, minkä virallinen Thaimaa tekee sinulle kyllä selväksi jos harkitset pysyvää asettumista maahan. Joudut uusimaan viisumiasi kolmen kuukauden välein, etkä saa samoja oikeuksia Thaimaan kansalaisten kanssa. Pystyt ostamaan omiin nimiisi kerrostaloasunnon, mutta et taloa tai maata. Oikeutesi pitkällä tähtäimellä voivat muuttua huonompaankin suuntaan, länsimaisen oikeusjärjestelmän tyylistä varmuutta ei ole.

* Kieli: Äärimmäisen hankala. Kaikki kielet ovat opittavissa, mutta joudut käyttämään opetteluun paljon aikaa ja vaivaa.

* Ilmasto: Vaikka Thaimaan ilmasto onkin Suomi-turistille mukavaa vaihtelua, niin lyhyen loman "ihanan lämmin" muuttuu helposti ajan kanssa "rasittavan kuumaksi". Korkea ilmankosteus syö elektroniikkaa ja voi lyhentää tietokoneesi elinikää.

**Yhteenveto: Thaimaa on erinomainen turistikohde, ja soveltuu pidempiinkin oleskeluihin maassa. Pysyvästi sinne muuttaminen vaatii kuitenkin todellista tahtoa ja pitkää vaivannäköä kielen opettelussa. Tavallisen länsimaisen elintason tavoittelu (liharuoat, viini) nostaa hintatasoa nopeasti.**

## Lukijan vinkki: Bulgaria

Meillä ei ole omakohtaista kokemusta Bulgariasta, mutta sivuston lukijalta saimme ensi käden tietoa maasta. Bulgaria vaikuttaakin hyvältä vaihtoehdolta Georgialle, jos etsii kohdetta EU:n sisältä...

Bulgariassa sovelletaan 10% tasaveroa kaikkiin tuloihin (myös Bitcoinin myyntivoitolle). 10% on toki huonompi kuin 0%, mutta käytännössä ero on varsin pieni jos sitä vertaan esim. 3%-5% nettilompakkojen siirtokuluihin ja 5%-10% Bitcoin automaatin kuluihin. Lisäksi maassa ei ole mitään turhakeveroja (autovero, alkoholivero yms.) ja bensa/diesel maksaa noin 1€ litralta (halvin EU:ssa).

Jos aikoo suunnata Bulgariaan niin käytännössä paras asumispaikka on pääkaupunki Sofia, josta löytyy 8 isoa modernia kauppakeskusta ja kaikki palvelut mitä voi toivoa. Myös Sunny Beach tai Golden Sands ovat hyviä vaihtoehtoja rantalomasta pitävälle, tosin ovat kalliimpia kuin Sofia.

Vaikka paperilla Bulgaria on köyhä maa, niin Sofiassa katuja koristavat luxusautot sekä Rolexin mainokset. Lähes joka perhe omistaa oman asunnon ja moni niistä seisoo tyhjillään, siksi asuntojen vuokrat ovat alhaisia. Alhaisen vero-% takia mahdollisuus vaurastua on todellinen.

Turvallisuus Bulgariassa on hyvä, koska maa ei ota pakolaisia, eikä muutenkaan maksa sossumaksuja kenellekään. Siksi suurin osa rikollisista/kerjäläisistä lähti maasta pois (myös Suomeen) jo vuonna 2008, kun Bulgaria liittyi EU:hun.

**Hyvät puolet:**

* Bulgaria on EU-maa. Muutto Bulgariaan on todella helppoa ja byrokratian tarve on vähäinen. Voit saada kansalaisuuden, mutta silloin pitää luopua Suomen kansalaisuudesta.
* Koska Bulgaria sijaitsee Euroopassa kulttuurierot ovet pienemmän kuin esim. Panaman tai Georgian kanssa.
* Todella halpa. Bulgaria on halvin EU maa ja Sofia on EU:n halvin pääkaupunkin. Hinnat ovat keskimäärin 4 kertaa pienemmän kuin Suomessa ja varsinkin palveluiden hinnat ovat todella alhaisia. Esim. taksin hinta on 0,40€ aloitusmaksu sekä 0,40€/km.
* Vähän viranomaisvalvontaa. Vastoin EU:n määräyksiä Bulgaria ei edelleenkään valvo omia kansalaisiaan ja esim. verojen maksamattajättäminen on todella yleistä. Ulkomailta saaduista tuloista pitää maksaa veroja, mutta käytännössä Bulgaria ei niitä saa selville, ellei käytä paikallista pankkia tai osta rahalla jotain kallista (auto/asunto). Pankkitilin avaaminen onnistuu helposti eikä pankki kysele mistä rahat tulevat.
* Lämmin ilmasto, mutta myös oikea talvi lumen kanssa ja hyvät mahdollisuuden harrastaa esim. hiihtoa tai laskettelua. Kesällä harvoi ylin +30, talvella harvoin alle -5. Lunta noin 1-2kk vuodessa.
* Ei tarvitse asua oikeasti Bulgariassa, koska kukaan ei valvo kulkemisia, vaan voi muuttaa mihin tahansa muuhun EU-maahan asumaan.
* Bulgaria on varsin suosittu turistien keskuudessa ja myös Sofiassa käy paljon ulkomaalaisia, siksi esim. poliisi suhtautuu heihin myönteisisti eikä ongelmia synny vaikka yhteistä kieltä ei löydy ja usein päästävät menemään ilman sakkoa vaikka olisi jonkun pienen liikennerikkomuksen tehnyt.
* Hyvät liikenneyhteydet. Sofiassa pääsee edelleen kulkemaan hyvin autolla ja parkkipaikkoja on runsaasti. Jos ajaa 1000 km, niin on jo Keski-Euroopassa.

**Huonot puolet:**

* Samat kuin Panamassa tai Georgiassa. Kun asioi viranomaisten kanssa kannattaa ottaa oma tulkki mukaan, muuten Englannilla pärjää varsin hyvin. Myös ruoka ei aina maistu koska on erilaista ja välillä on tylsää (vaikka tekemistä löytyisi).

Nyt kun muiden maiden hyviä ja huonoja puolia on vertailtu, niin jätetään paras viimeiseksi:

## Panama

Panaman hyvistä puolista onkin [erillinen pitkä lista](http://www.pitkonaarinparatiisi.info/yleistietoa.html). Edellä mainittujen eri maiden huonot puolet loistavat täällä Boquetessa poissaolollaan. Ehkä oikeastaan isoin huono puoli on se, että Panama on melko kaukana Suomesta, mutta kyllä tännekin pääsee alle vuorokauden matkustamisella.
