Päivitys 1.11.2020

On kulunut yli 2,5 vuotta siitä, kun saimme idean Pitkonäärin Paratiisista. Idea oli hyvä, vaikka valitettavasti vuosi 2020 osoittikin suunnitelmasta muutaman merkittävän heikkouden. Vaikka Boquete sinänsä onkin maantieteellisenä ja ilmastollisena paikkana edelleen yhtä hyvä kuin se oli vuonna 2018 sivustoa perustaessamme, niin emme silloin osanneet huomioida yhtä erittäin tärkeää pitkän aikavälin tekijää: valtion luotettavuutta - eli siis sitä, kuinka hyvin pystyisimme luottamaan valtion pysyvän poissa ihmisten asioista, niinkuin se oli tähän vuoteen asti tehnyt. Tietynasteinen hallinnon luotettavuushan oli vielä vuonna 2019 länsimaista tulevalle henkilölle helppoa pitää itsestäänselvyytenä, mutta vuosi 2020 on monissa länsimaissakin osoittanut miten nopeasti valtiot voivat kääntyä asukkaidensa vapautta ja hyvinvointia vastaan.

Kun Suomessa vain “vähän harjoiteltiin” lockdownia Uudenmaan sulkemisen muodossa, niin valitettavasti Panamassa seuraukset valtion negatiivisesta puuttumisesta ihmisten elämään olivat huomattavasti raaemmat.  Ihmiset vangittiin sakon uhalla koteihinsa 2 viikoksi… kuukaudeksi… 2,5 kuukaudeksi. Senkin jälkeen lockdown oli osittain päällä iltaisin ja viikonloppuisin. Mitään hyötyä taistelussa virusta vastaan tällä sirkuksella ei ollut, mutta Panaman sisäinen talous kyllä varmasti kärsi pahasti. Itse lockdownia pahempaa oli kuitenkin tapa millä asiat muuttuivat. Määräykset olivat täysin satunnaisia, ja ne muuttuivat hallitsemattomasti. Vaikka tätä on tietyllä tapaa tapahtunut tänä vuonna kaikkialla, niin aste-erot ovat kuitenkin olleet huomattavia. Kokonaisuutena katsottuna, ja Panaman taloudellinen tuho huomioiden, emme enää voi hyvällä omallatunnolla suositella Panamaa pitkäaikaiseen asumiseen tai sijoittamiseen. Lyhyemmille turistireissuille ja mahdolliseen osavuotiseen (vuokra)asumiseen se voi edelleen olla hyväkin maa.

No, mitäs sitten? Nostammeko kädet pystyyn ja palaamme vero-orjiksi Suomeen Marinin hallituksen laskujen maksajiksi? Emme tietenkään. Maailmassa ei ole mitään yksittäistä täydellistä paikkaa, vaan monia hyviä paikkoja. Jotkut ihmiset haluavat asua vain yhdessä paikassa ympäri vuoden ja vuodesta toiseen, mutta tämä altistaa heidät jatkuvasti kasvavalle valtioriskille: Panama ei todellakaan ole maailman ainoa epäluotettava valtio. Vaikka länsimaiden hallintorakenteet- ja mallit tekevät niistä lyhyellä tähtäimellä luotettavampia kuin mitä autoritäärinen Panama on, niin taloudellisilta tosiasioilta nekään eivät pysty pakenemaan. Mitä enemmän yhteen maahan sijoittaa, henkisesti tai taloudellisesti, niin sitä suuremman riskin siellä joutuu kantamaan. Tämän takia on hyvä pitää mieli jatkuvasti avoimena, ja harkita trifecta-mallin soveltamista omaan elämään.

Realistisesti ajateltuna trifecta-malli on kuitenkin monille tämän sivuston lukijoille vähän kaukainen ajatus. Useimmat teistä ovat vielä tavalla tai toisella “kiinni” Suomessa, ja ykkösprioriteetin pitäisi olla niiden kahleiden katkaisemisessa - pienimmän mahdollisen kynnyksen kautta. On sinänsä sama muuttaako ensin Ruotsiin, Panamaan vai Kiinaan, kunhan muuttaa. Ensimmäinen askel on se vaikein, ja tärkein. Toinen muutto optimaalisempaan maahan on ensimmäiseen muuttoon verrattuna jo todella yksinkertainen temppu. Tai ehkä pysyvä muutto ei edes ole tarpeen - käykää asumassa väliaikaisesti muualla vaikka muutama kuukausi ja harkitkaa vaihtoehtoja. Maailma on auki - ainakin vielä toistaiseksi. Edes Covid-rajoitukset eivät juurikaan häiritse ainakaan Euroopan sisällä matkustamista.

Vero- ja elämänlaatu-optimointia voi tehdä laillisesti monin eri tavoin: joko muuttaa johonkin yhteen alhaisen verotuksen maahan pysyvästi, niinkuin Pitkonäärin Paratiisin tapauksessa alunperin suunnittelimme, tai vaihtoehtoisesti voi asua trifecta-mallin mukaisesti eri maissa sen verran vähän aikaa vuodesta että verovelvollisuutta mihinkään niistä ei muodostu. Trifecta-mallin soveltaminen tällä tavalla on kuitenkin jokseenkin lain harmaalla alueella. Käytännössä virallinen verotuksellinen asuinpaikka on hyvä pitää selvänä, vieläpä niin että kyseinen maa on yksi trifecta-peruspilari (toisinsanoen: asut siellä osan vuodesta ihan oikeasti). Tähän tarkoitukseen Panamakin voi vielä hyvin toimia.

EU:n sisällä ykkössuosituksemme mahdolliseksi viralliseksi asuinmaaksi on Bulgaria. Vaikka Bulgaria yleisesti saattaakin hieman köyhältä ja takapajuiselta maalta kuulostaa, niin siellä on kuitenkin (ainakin) yksi hyvä “kansainvälinen” asuinpaikka: Bansko. Banskossa asuu myös muutamia suomalaisia, ja siellä on hyvin aktiivinen nomad-scene. Elinkustannukset Banskossa ovat Euroopan halvimpia (tonnilla kuussa elää oikein hyvin), joten suosittelemme tutustumista.

Banskoakin parempi paikka kyllä löytyy, mutta monille teistä tänne muuttamisen pitäisi tapahtua todella nopeasti: ennen 2020 loppua. Aikaa tätä kirjoittaessa on siis vain kaksi kuukautta, mutta kynnelle kykenevien kannattaa todellakin tätä harkita. Englannin kanaalissa on itsenäinen **[saari nimeltä Sark](https://www.swen-lorenz.com/sark-society/)**. Sark ei ole mikään maailman halvin saari, mutta keskituloinenkin pystyy kyllä täällä elämänsä kustantamaan. Veroprosentti ei ole nolla, mutta käytännössä veroista selviää tonnilla tai parilla vuodessa (maksimi on tänä vuonna ilmeisesti $13 500, mutta vain hyvin harva joutuu maksamaan niin paljon). Varsinaisen veron määrääkin parempi tekijä on kuitenkin se, että vero ei määräydy tulojen tai omaisuuden määrän mukaan, vaan se on kiinteästi sidoksissa asuntosi kokoon. Tästä on se merkittävä etu, että yksi suuri “piilovero”, compliance cost tai raportointikustannus, on olematon. Tämä voi olla varsinkin treidaajille merkittävä tekijä.

Veroetujenkin lisäksi Sark vaikuttaa tällä hetkellä mielestämme Euroopan, ja mahdollisesti koko maailman, mielenkiintoisimmalta kohteelta.
Tärkeintä nopeilla toimijoilla olisi päästä käymään täällä vähintään nopealla reissulla tämän vuoden puolella. Sillä, ja asunnon vuokraamisella (voimme auttaa tässä), saa ns. pre-settled statuksen, joka antaa asumisoikeuden tänne seuraavaksi viideksi vuodeksi. Sen hankkimista kannattaa todellakin harkita, koska ensi vuoteen viivyttelemällä tänne pääsee asumaan EU-passilla ainoastaan hankkimalla viisumin. Koska viisumit myöntää Iso-Britannia, niin se reitti ei ole halpa (minimissään n. £50 000 1.1.2021 jälkeen). Toimi siis nopeasti!

Pidemmällä tähtäimellä toivomme tietysti, ettei minkäänlainen “jatkuvan muuttamisen” malli olisi pakollinen. Onhan aika erikoinen tilanne, että koko maailma menee niin hulluun suuntaan ettei juuri missään "kehittyneessä" maassa ole enää taloudellisesti järkevää asua. Se tuntuu kuitenkin olevan todellisuutta, valitettavasti. Tähän lääkkeeksi on suunnitteilla useita eri ratkaisuja, joista mielenkiintoisimpana mainitsemme Free Private Cities -mallin. Sen paras puoli on siinä, että se yrittää olla mahdollisimman käytännönläheinen ja minimoida utopistisen haaveilun. Jos ideologia ja käytäntö törmäävät, niin käytäntö jyrää haihattelun. Tällä periaatteella on mahdollista saada aikaan nopeita käytännön tuloksia, ja niinpä ensimmäistä FPC-malliin pohjautuvaa paikkaa ollaan jo rakentamassa: Roatán Prospera. Seuraamme näitä projekteja äärimmäisen suurella mielenkiinnolla!

Kiitämme kaikkia sivuston lukijoita, Boquetessa vierailleita ja asuneita, ja meihin yhteyttä pitäneitä mielenkiinnosta. Taistelu vapaamman elämän puolesta jatkuu!
